ನಾಟ್ಯಶಾಸ್ತ್ರಮ್ ಅಧ್ಯಾಯಃ ೩೩॥ ಶ್ರೀರಸ್ತು ॥

ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್
ಅಥ ತ್ರಯಸ್ತ್ರಿಂಶೋಽಧ್ಯಾಯಃ ।
ಗುಣಾತ್ ಪ್ರವರ್ತತೇ ಗಾನಂ ದೋಷಂ ಚೈವ ನಿರಸ್ಯತೇ ।
ತಸ್ಮಾದ್ಯತ್ನೇನ ವಿಜ್ಞೇಯೌ ಗುಣದೋಷೌ ಸಮಾಸತಃ ॥ ೧ ॥

ಗಾತಾ ಪ್ರತ್ಯಗ್ರವಯಾಃ ಸ್ನಿಗ್ಧೋ ಮಧುರಸ್ವರೋಪಚಿತಕಂಠಃ ।
ಲಯತಾಲಕಲಾಪಾತಪ್ರಮಾಣಯೋಗೇಷು ತತ್ತ್ವಜ್ಞಃ ॥ ೨ ॥

ರೂಪಗುಣಕಾಂತಿಯುಕ್ತಾ ಮಾಧುರ್ಯೋಪೇತಸತ್ವಸಂಪನ್ನಾಃ ।
ಪೇಶಲಮಧುರಸ್ನಿಗ್ಧಾನುನಾದಿಸಮರಕ್ತ ಗುರು (ಶುಭ) ಕಂಠಾಃ ॥ ೩
ಸುವಿಹಿತಗಮಕವಿಧಾಯಿನ್ಯೋಽಕ್ಷೋಭ್ಯೋ(ಭ್ಯಾಸ್)ತಾಲಲಯಕುಶಲಾಃ ।
ಆತೋದ್ಯಾರ್ಪಿತಕರಣಾ ವಿಜ್ಞೇಯಾ ಗಾಯಿಕಾಃ ಶ್ಯಾಮಾಃ ॥ ೪ ॥

ಪ್ರಾಯೇಣ ತು ಸ್ವಭಾವಾತ್ ಸ್ತ್ರೀಣಾಂ ಗಾನಂ ನೃಣಾಂ ಚ ಪಾಠ್ಯವಿಧಿಃ ।
ಸ್ತ್ರೀಣಾಂ ಸ್ವಭಾವಮಧುರಃ ಕಂಠೋ ನೃಣಾಂ ಬಲಿತ್ವಂ ಚ ॥ ೫ ॥

ಯತ್ರ ಸ್ತ್ರೀಣಾಂ ಪಾಠ್ಯಾತ್(ಠ್ಯಂ) ಗುಣೈರ್ನರಾಣಾಂ ಚ ಗಾನಮಧುರತ್ವಮ್ ।
ಜ್ಞೇಯೋಽಲಂಕಾರೋಽಸೌ ನ ಹಿ ಸ್ವಭಾವೋ ಹ್ಯಯಂ ತೇಷಾಮ್ ॥ ೬ ॥

ಸುನಿವಿಷ್ಟಪಾಣಿಲಯಯತಿಯೋಗಜ್ಞೌಸುಮಧುರಲಘುಹಸ್ತೌ ।
ಗಾತೃಗುಣೈಶ್ಚೋಪೇತಾವವಹಿತಮನಸೌ ಸುಸಂಗೀತೌ ॥ ೭ ॥

ಸ್ಫುಟರಚಿತಚಿತ್ರಕರಣೌ ಗೀತಶ್ರವಣಾಚಲೌಪ್ರವೀಣೌ ಚ ।
ಚಿತ್ರಾದಿವಾದ್ಯಕುಶಲೌವೀಣಾಭ್ಯಾಂ ವಾದಕೌ ಭವತಃ ॥ ೮ ॥

ಬಲವಾನವಹಿತಬುದ್ಧಿರ್ಗೀತಲಯಜ್ಞಸ್ತಥಾಸುಸಂಗೀತಃ ।
ಶ್ರಾವಕಮಧುರಸ್ನಿಗ್ಧೋ ದೃಢಪಾಣಿರ್ವಂಶವಾದಕೋ ಜ್ಞೇಯಃ ॥ ೯ ॥

ಅವಿಚಲಿತಮವಿಚ್ಛನ್ನಂ ವರ್ಣಾಲಂಕಾರಬೋಧಕಂಮಧುರಮ್ ।
ಸ್ನಿಗ್ಧಂ ದೋಷವಿಹೀನಂ ವೇಣೋರೇವಂ ಸ್ಮೃತಂ ವಾದ್ಯಮ್ ॥ ೧೦ ॥

ಜ್ಞಾನವಿಜ್ಞಾನಕರಣವಚನಪ್ರಯೋಗಸಿದ್ಧಿನಿಷ್ಪಾದನಾನಿ
 ಷಡಾಚಾರ್ಯಗುಣಾ ಇತಿ ।
ತತ್ರ ಜ್ಞಾನಂ ಶಾಸ್ತ್ರಾವಬೋಧಃ । ಯಥಾ ಚ
ಕ್ರಿಯಾಸಂಪಾದನಂ ವಿಜ್ಞಾನಮ್ । ಕಂಠಹಸ್ತಗೌಣ್ಯಂ ಕರಣಮ್ ।
ಜಿತಗ್ರಂಥತಾ ವಚನಮ್ । ದೇಶಾದಿಸಂಪದಾರಾಧನಂ ಪ್ರಯೋಗಸಿದ್ಧಿಃ ।
ಶಿಷ್ಯಸ್ವಭಾವಮವಿಶೇಷ್ಯೋಪಾತ್ತಯ
ಉಪದೇಶಾಚ್ಛಿಷ್ಯನಿಷ್ಪಾದನಮಿತಿ ॥ ೧೧ ॥

ಶ್ರಾವಣೋಽಥ ಘನಃ ಸ್ನಿಗ್ಧೋ ಮಧುರೋಹ್ಯವಧಾನವಾನ್ ।
ತ್ರಿಸ್ಥಾನಶೋಭೀತ್ಯೇವಂ ತು ಷಟ್ ಕಂಠಸ್ಯ ಗುಣಾ ಮತಾಃ ॥ ೧೨ ॥

ಉದಾತ್ತಂ ಶ್ರೂಯತೇ ಯಸ್ಮಾತ್ತಸ್ಮಾಚ್ಛ್ರಾವಣ ಉಚ್ಯತೇ ।
ಶ್ರಾವಣಃ ಸುಸ್ವರೋ ಯಸ್ಮಾದಚ್ಛಿನ್ನಃ ಸ ಘನೋ ಮತಃ ॥ ೧೩ ॥

ಅರೂಕ್ಷಧ್ವನಿಸಂಯುಕ್ತಃ ಸ್ನಿಗ್ಧಸ್ತಜ್ಜ್ಞೈಃ ಪ್ರಕೀರ್ತಿತಃ ।
ಮನಃಪ್ರಹ್ಲಾದನಕರಃ ಸ ವೈ ಮಧುರ ಉಚ್ಯತೇ ॥ ೧೪ ॥

ಸ್ವರೇಽಧಿಕೇ ಚ ಹೀನೇ ಚ ಹ್ಯವಿರಕ್ತೋ ವಿಧಾನವಾನ್ ।
ಶಿರಃಕಂಠೇಷ್ವಭಿಹಿತಂತ್ರಿಸ್ಥಾನಮಧುರಸ್ವರಃ ।
ತ್ರಿಸ್ಥಾನಶೋಭೀತ್ಯೇವಂ ತು ಸ ಹಿ ತಜ್ಜ್ಞೈರುದಾಹೃತಃ ॥ ೧೫ ॥

ಕಪಿಲೋ ಹ್ಯವಸ್ಥಿತಶ್ಚೈವ ತಥಾ ಸಂದಷ್ಟ ಏವ ಚ ।
ಕಾಕೀ ಚ ತುಂಬಕೀ ಚೈವ ಪಂಚ ದೋಷಾ ಭವಂತಿ ಹಿ ॥ ೧೬ ॥

ವೈಸ್ವರ್ಯಂ ಚ ಭವೇದ್ಯತ್ರ ತಥಾ ಸ್ಯಾದ್ ಘರ್ಘರಾಯಿತಮ್ ।
ಕಪಿಲಃ ಸ ತು ವಿಜ್ಞೇಯಃ ಶ್ಲೇಷ್ಮಕಂಠಸ್ತಥೈವ ಚ ॥ ೧೭ ॥

ಊನತಾಽಧಿಕತಾ ಚಾಪಿ ಸ್ವರಾಣಾಂ ಯತ್ರ ದೃಶ್ಯತೇ ।
ರೂಕ್ಷದೋಷಹತಶ್ಚೈವ ಜ್ಞೇಯಃ ಸ ತ್ವವ್ಯವಸ್ಥಿತಃ ॥ ೧೮ ॥

ದಂಡಪ್ರಯೋಗಾತ್ ಸಂದಷ್ಟಸ್ತ್ವಾಚಾರ್ಯೈಃ ಪರಿಕೀರ್ತಿತಃ ।
ಯೋ ನ ವಿಸ್ತರತಿ ಸ್ಥಾನೇ ಸ್ವರಮುಚ್ಚಾರಣಾಗತಮ್ ॥ ೧೯ ॥

ನಾಸಾಗ್ರಗ್ರಸ್ತಶಬ್ದಸ್ತುತುಂಬಕೀ ಸೋಽಭಿಧೀಯತೇ ॥ ೨೦ ॥

ಅನ್ಯೇ ತು
ಸಮಪ್ರಹರಣೇ ಚೈವ ಜವಿನೌ ವಿಶದೌ ತಥಾ ।
ಜಿತಶ್ರಮೌ ವಿಕೃಷ್ಟೌ ಚ ಮಧುರೌ ಸ್ವೇದವರ್ಜಿತೌ ।
ತಥಾ ಬೃಯನ್ನಖೌ ಚೈವ ಜ್ಞೇಯೌ ಹಸ್ತಸ್ಯ ವೈ ಗುಣಾಃ ॥ ೨೧ ॥  ಇತಿ
ಏತೇ ಗುಣಾಶ್ಚ ದೋಷಾಶ್ಚ ತತ್ತ್ವತಃ ಕಥಿತೋ ಮಯಾ ।
ಅತ ಊರ್ಧ್ವಂ ಪ್ರವಕ್ಷ್ಯಾಮಿ ಹ್ಯವನದ್ಧವಿಧಿಂ ಪುನಃ ॥ ೨೨ ॥

ಪೂರ್ವಂ ಯದುಕ್ತಂ ಪ್ರಪಿತಾಮಹೇನ ।
ಕುರ್ಯಾತ್ ಯ ಏವಂ ತು ನರಃ ಪ್ರಯೋಗೇ
ಸಮ್ಮಾನಮಗ್ರಯಂ ಲಭತೇ ಸ ಲೋಕೇ ॥ ೨೩ ॥

ಇತಿ ಭರತೀಯೇ ನಾಟ್ಯಶಾಸ್ತ್ರೇ ಗುಣದೋಷವಿಚಾರೋ
ನಾಮಾಧ್ಯಾಯಸ್ತ್ರಯಸ್ತ್ರಿಂಶಃ ॥ ೩೩ ॥