ನಾಟ್ಯಶಾಸ್ತ್ರಮ್ ಅಧ್ಯಾಯಃ ೨॥ ಶ್ರೀರಸ್ತು ॥

ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್

ಅಥ ಭಾರತೀಯೇ ನಾಟ್ಯಶಾಸ್ತ್ರೇ ದ್ವಿತೀಯೋಽಧ್ಯಾಯಃ ।

ಭರತಸ್ಯ ವಚಃ ಶ್ರುತ್ವಾ ಪಪ್ರಚ್ಛುರ್ಮುನಯಸ್ತತಃ ।
ಭಗವನ್ ಶ್ರೋತುಮಿಚ್ಛಾಮೋ ಯಜನಂ ರಂಗಸಂಶ್ರಯಮ್  ॥ ೧॥

ಅಥ ವಾ ಯಾ ಕ್ರಿಯಾಸ್ತತ್ರ ಲಕ್ಷಣಂ ಯಚ್ಚ ಪೂಜನಮ್ ।
ಭವಿಷ್ಯದ್ಭಿರ್ನರೈಃ ಕಾರ್ಯಂ ಕಥಂ ತನ್ನಾಟ್ಯವೇಶ್ಮನಿ ॥ ೨॥

ಇಹಾದಿರ್ನಾಟ್ಯಯೋಗಸ್ಯ ನಾಟ್ಯಮಂಡಪ ಏವ ಹಿ ।
ತಸ್ಮಾತ್ತಸ್ಯೈವ ತಾವತ್ತ್ವಂ ಲಕ್ಷಣಂ ವಕ್ತುಮರ್ಹಸಿ ॥ ೩॥

ತೇಷಾಂ ತು ವಚನಂ ಶ್ರುತ್ವಾ ಮುನೀನಾಂ ಭರತೋಽಬ್ರವೀತ್ ।
ಲಕ್ಷಣಂ ಪೂಜನಂ ಚೈವ ಶ್ರೂಯತಾಂ ನಾಟ್ಯವೇಶ್ಮನಃ ॥ ೪॥

ದಿವ್ಯಾನಾಂ ಮಾನಸೀ ಸೃಷ್ಟಿರ್ಗೃಹೇಷೂಪವನೇಷು ಚ ।
(ಯಥಾ ಭಾವಾಭಿನಿರ್ವರ್ತ್ಯಾಃ ಸರ್ವೇ ಭಾವಾಸ್ತು ಮಾನುಷಾಃ ॥)
ನರಾಣಾಂ ಯತ್ನತಃ ಕಾರ್ಯಾ ಲಕ್ಷಣಾಭಿಹಿತಾ ಕ್ರಿಯಾ ॥ ೫॥

ಶ್ರೂಯತಾಂ ತದ್ಯಥಾ ಯತ್ರ ಕರ್ತವ್ಯೋ ನಾಟ್ಯಮಂಡಪಃ ।
ತಸ್ಯ ವಾಸ್ತು ಚ ಪೂಜಾ ಚ ಯಥಾ ಯೋಜ್ಯಾ ಪ್ರಯತ್ನತಃ ॥ ೬॥

ಇಹ ಪ್ರೇಕ್ಷ್ಯಾಗೃಹಂ ದೃಷ್ಟ್ವಾ ಧೀಮತಾ ವಿಶ್ವಕರ್ಮಣಾ ।
ತ್ರಿವಿಧಃ ಸನ್ನಿವೇಶಶ್ಚ ಶಾಸ್ತ್ರತಃ ಪರಿಕಲ್ಪಿತಃ ॥ ೭॥

ವಿಕೃಷ್ಟಶ್ಚತುರಶ್ರಶ್ಚ ತ್ರ್ಯಶ್ರಶ್ಚೈವ ತು ಮಂಡಪಃ ।
ತೇಷಾಂ ತ್ರೀಣಿ ಪ್ರಮಾಣಾನಿ ಜ್ಯೇಷ್ಠಂ ಮಧ್ಯಂ ತಥಾಽವರಮ್ ॥ ೮॥

ಪ್ರಮಾಣಮೇಷಾಂ ನಿರ್ದಿಷ್ಟಂ ಹಸ್ತದಂಡಸಮಾಶ್ರಯಮ್ ।
ಶತಂ ಚಾಷ್ಟೌ ಚತುಃಷಷ್ಟಿರ್ಹಸ್ತಾ ದ್ವಾತ್ರಿಂಶದೇವ ಚ ॥ ೯॥

ಅಷ್ಟಾಧಿಕಂ ಶತಂ ಜ್ಯೇಷ್ಠಂ ಚತುಃಷಷ್ಟಿಸ್ತು ಮಧ್ಯಮಮ್ ।
ಕನೀಯಸ್ತು ತಥಾ ವೇಶ್ಮ ಹಸ್ತಾ ದ್ವಾತ್ರಿಂಶದಿಷ್ಯತೇ ॥ ೧೦॥

ದೇವಾನಾಂ ತು ಭವೇಜ್ಜ್ಯೇಷ್ಠಂ ನೃಪಾಣಾಂ ಮಧ್ಯಮಂ ಭವೇತ್ ।
ಶೇಷಾಣಾಂ ಪ್ರಕೃತೀನಾಂ ತು ಕನೀಯಃ ಸಂವಿಧೀಯತೇ ॥ ೧೧॥

(ಪ್ರೇಕ್ಷಾಗೃಹಾಣಾಂ ಸರ್ವೇಷಾಂ ಪ್ರಶಸ್ತಂ ಮಧ್ಯಮಂ ಸ್ಮೃತಮ್ ।
ತತ್ರ ಪಾಠ್ಯಂ ಚ ಗೇಯಂ ಚ ಸುಖಶ್ರಾವ್ಯತರಂ ಭವೇತ್ ॥

ಪ್ರೇಕ್ಷಾಗೃಹಾಣಾಂ ಸರ್ವೇಷಾಂ ತ್ರಿಪ್ರಕಾರೋ ವಿಧಿಃ ಸ್ಮೃತಃ ।
ವಿಕೃಷ್ಟಶ್ಚತುರಸ್ರಶ್ಚ ತ್ರ್ಯಸ್ರಶ್ಚೈವ ಪ್ರಯೋಕ್ತೃಭಿಃ ॥

ಕನೀಯಸ್ತು ಸ್ಮೃತಂ ತ್ರ್ಯಸ್ರಂ ಚತುರಸ್ರಂ ತು ಮಧ್ಯಮಮ್ ।
ಜ್ಯೇಷ್ಠಂ ವಿಕೃಷ್ಟಂ ವಿಜ್ಞೇಯಂ ನಾಟ್ಯವೇದಪ್ರಯೋಕ್ತೃಭಿಃ ॥)
ಪ್ರಮಾಣಂ ಯಚ್ಚ ನಿರ್ದಿಷ್ಟಂ ಲಕ್ಷಣಂ ವಿಶ್ವಕರ್ಮಣಾ ।
ಪ್ರೇಕ್ಷಾಗೃಹಾಣಾಂ ಸರ್ವೇಷಾಂ ತಚ್ಚೈವ ಹಿ ನಿಬೋಧತ ॥ ೧೨॥

ಅಣೂ ರಜಶ್ಚ ವಾಲಶ್ಚ ಲಿಕ್ಷಾ ಯೂಕಾ ಯವಸ್ತಥಾ ।
ಅಂಗುಲಂ ಚ ತಥಾ ಹಸ್ತೋ ದಂಡಶ್ಚೈವ ಪ್ರಕೀರ್ತಿತಃ ॥ ೧೩॥

ಅಣವೋಽಷ್ಟೌ ರಜಃ ಪ್ರೋಕ್ತಂ ತಾನ್ಯಷ್ಟೌ ವಾಲ ಉಚ್ಯತೇ ।
ವಾಲಾಸ್ತ್ವಷ್ಟೌ ಭವೇಲ್ಲಿಕ್ಷಾ ಯೂಕಾ ಲಿಕ್ಷಾಷ್ಟಕಂ ಭವೇತ್ ॥ ೧೪॥

ಯೂಕಾಸ್ತ್ವಷ್ಟೌ ಯವೋ ಜ್ಞೇಯೋ ಯವಾಸ್ತ್ವಷ್ಟೌ ತಥಾಂಗುಲಮ್  ।
ಅಂಗುಲಾನಿ ತಥಾ ಹಸ್ತಶ್ಚತುರ್ವಿಂಶತಿರುಚ್ಯತೇ ॥ ೧೫॥

ಚತುರ್ಹಸ್ತೋ ಭವೇದ್ದಂಡೋ ನಿರ್ದಿಷ್ಟಸ್ತು ಪ್ರಮಾಣತಃ ।
ಅನೇನೈವ  ಪ್ರಮಾಣೇನ ವಕ್ಷ್ಯಾಮ್ಯೇಷಾಂ ವಿನಿರ್ಣಯಮ್ ॥ ೧೬॥

ಚತುಃಷಷ್ಟಿಕರಾನ್ಕುರ್ಯಾದ್ದೀರ್ಘತ್ವೇನ ತು ಮಂಡಪಮ್ ।
ದ್ವಾತ್ರಿಂಶತಂ ಚ ವಿಸ್ತಾರನ್ಮರ್ತ್ಯಾನಾಂ ಯೋ ಭವೇದಿಹ ॥ ೧೭॥

ಅತ ಊರ್ಧ್ವಂ ನ ಕರ್ತವ್ಯಃ ಕರ್ತೃಭಿರ್ನಾಟ್ಯಮಂಡಪಃ ।
ಯಸ್ಮಾದವ್ಯಕ್ತಭಾವಂ ಹಿ ತತ್ರ ನಾಟ್ಯಂ ವ್ರಜೇದಿತಿ ॥ ೧೮॥

ಮಂಡಪೇ ವಿಪ್ರಕೃಷ್ಟೇ ತು ಪಾಠ್ಯಮುಚ್ಚಾರಿತಸ್ವರಮ್ ।
ಅನಿಸ್ಸರಣಧರ್ಮತ್ವಾದ್ವಿಸ್ವರತ್ವಂ ಭೃಶಂ ವ್ರಜೇತ್ ॥ ೧೯॥

ಯಶ್ಚಾಪ್ಯಾಸ್ಯಗತೋ ಭಾವೋ ನಾನಾದೃಷ್ಟಿಸಮನ್ವಿತಃ
ಸ ವೇಶ್ಮನಃ ಪ್ರಕೃಷ್ಟತ್ವಾದ್  ವ್ರಜೇದವ್ಯಕ್ತತಾಂ ಪರಾಮ್ ॥ ೨೦॥

ಪ್ರೇಕ್ಷಾಗೃಹಾಣಾಂ ಸರ್ವೇಷಾಂ ತಸ್ಮಾನ್ಮಧ್ಯಮಮಿಷ್ಯತೇ ।
ಯಾವತ್ಪಾಠ್ಯಂ ಚ ಗೇಯಂ ಚ ತತ್ರ ಶ್ರವ್ಯತರಂ ಭವೇತ್ ॥ ೨೧॥

[ಪ್ರೇಕ್ಷಾಗೃಹಾಣಾಂ ಸರ್ವೇಷಾಂ ತ್ರಿಪ್ರಕಾರೋ ವಿಧಿಃ ಸ್ಮೃತಃ ।
ವಿಕೃಷ್ಟಶ್ಚತುರಸ್ರಶ್ಚ ತ್ರ್ಯಸ್ರಶ್ಚೈವ ಪ್ರಯೋಕ್ತೃಭಿಃ ॥)
ಕನೀಯಸ್ತು ಸ್ಮೃತಂ ತ್ರ್ಯಸ್ರಂ ಚತುರಸ್ರಂ ತು ಮಧ್ಯಮಮ್ ।
ಜ್ಯೇಷ್ಠಂ ವಿಕೃಷ್ಟಂ ವಿಜ್ಞೇಯಂ ನಾಟ್ಯವೇದಪ್ರಯೋಕ್ತೃಭಿಃ ]॥

ದೇವಾನಾಂ ಮಾನಸೀ ಸೃಷ್ಟಿರ್ಗೃಹೇಷೂಪವನೇಷು ಚ ।
ಯತ್ನಭಾವಾಭಿನಿಷ್ಪನ್ನಾಃ ಸರ್ವೇ ಭಾವಾ ಹಿ ಮಾನುಷಾ ॥ ೨೨॥

ತಸ್ಮಾದ್ದೇವಕೃತೈರ್ಭಾವೈರ್ನ ವಿಸ್ಪರ್ಧೇತ ಮಾನುಷಃ ।
ಮಾನುಷಸ್ಯ ತು ಗೇಹಸ್ಯ ಸಂಪ್ರವಕ್ಷ್ಯಾಮಿ ಲಕ್ಷಣಮ್ ॥ ೨೩॥

ಭೂಮೇರ್ವಿಭಾಗಂ ಪೂರ್ವಂ ತು ಪರೀಕ್ಷೇತ ಪ್ರಯೋಜಕ ।
ತತೋ ವಾಸ್ತು ಪ್ರಮಾಣೇನ ಪ್ರಾರಭೇತ ಶುಭೇಚ್ಛಯಾ ॥ ೨೪॥

ಸಮಾ ಸ್ಥಿರಾ ತು ಕಠಿನಾ ಕೃಷ್ಣಾ ಗೌರೀ ಚ ಯಾ ಭವೇತ್ ।
ಭೂಮಿಸ್ತತ್ರೈವ ಕರ್ತವ್ಯಃ ಕರ್ತೃಭಿರ್ನಾಟ್ಯಮಂಡಪಃ ॥ ೨೫॥

ಪ್ರಥಮಂ ಶೋಧನಂ ಕೃತ್ವಾ ಲಾಂಗಲೇನ  ಸಮುತ್ಕೃಷೇತ್ ।
ಅಸ್ಥಿಕೀಲಕಪಾಲಾನಿ ತೃಣಗುಲ್ಮಾಂಶ್ಚ ಶೋಧಯೇತ್ ॥ ೨೬॥

ಶೋಧಯಿತ್ವಾ ವಸುಮತೀಂ ಪ್ರಮಾಣಂ ನಿರ್ದಿಶೇತ್ತತಃ ।
(ತ್ರೀಣ್ಯುತ್ತರಾಣಿ ಸೌಮ್ಯಂ ಚ ವಿಶಾಖಾಪಿ ಚ ರೇವತೀ ।,
ಹಸ್ತಿತಿಷ್ಯಾನುರಾಧಾಶ್ಚ ಪ್ರಶಸ್ತಾ ನಾಟ್ಯಕರ್ಮಣಿ ।)
ಪುಷ್ಯನಕ್ಷತ್ರಯೋಗೇನ ಶುಕ್ಲಂ ಸೂತ್ರಂ ಪ್ರಸಾರಯೇತ್ ॥ ೨೭॥

ಕಾರ್ಪಾಸಂ ಬಾಲ್ಬಜಂ ವಾಪಿ   ಮೌಂಜಂ ವಾಲ್ಕಲಮೇವ ಚ ।
ಸೂತ್ರಂ ಬುಧೈಸ್ತು ಕರ್ತವ್ಯಂ ಯಸ್ಯ ಚ್ಛೇದೋ ನ ವಿದ್ಯತೇ ॥ ೨೮॥

ಅರ್ಧಚ್ಛಿನ್ನೇ ಭವೇತ್ಸೂತ್ರೇ ಸ್ವಾಮಿನೋ ಮರಣಂ ಧ್ರುವಮ್ ।
ತ್ರಿಭಾಗಚ್ಛಿನ್ನಯಾ ರಜ್ವಾ ರಾಷ್ಟ್ರಕೋಪೋ ವಿಧೀಯತೇ ॥ ೨೯॥

ಛಿನ್ನಾಯಾಂ ತು ಚತುರ್ಭಾಗೇ ಪ್ರಯೋಕ್ತುರ್ನಾಶ ಉಚ್ಯತೇ ।
ಹಸ್ತಾತ್ಪ್ರಭ್ರಷ್ಟಯಾ ವಾಪಿ ಕಶ್ಚಿತ್ವಪಚಯೋ ಭವೇತ್ ॥ ೩೦॥

ತಸ್ಮಾನ್ನಿತ್ಯಂ ಪ್ರಯತ್ನೇನ ರಜ್ಜುಗ್ರಹಣಮಿಷ್ಯತೇ ।
ಕಾರ್ಯಂ ಚೈವ ಪ್ರಯತ್ನೇನ ಮಾನಂ ನಾಟ್ಯಗೃಹಸ್ಯ ತು ॥ ೩೧॥

ಮುಹೂರ್ತೇನಾನುಕೂಲೇನ ತಿಥ್ಯಾ ಸುಕರಣೇನ ಚ ।
ಬ್ರಾಹ್ಮಣಾಂಸ್ತರ್ಪಯಿತ್ವಾ ತು ಪುಣ್ಯಾಹಂ ವಾಚಯೇತ್ತತಃ ॥ ೩೨॥

ಶಾಂತಿತೋಯಂ ತತೋ ದತ್ತ್ವಾ ತತಃ ಸೂತ್ರಂ ಪ್ರಸಾರಯೇತ್ ।
ಚತುಷ್ಷಷ್ಟಿಕರಾನ್ಕೃತ್ವಾ ದ್ವಿಧಾ ಕುರ್ಯಾತ್ಪುನಶ್ಚ ತಾನ್ ॥ ೩೩॥

ಪೃಷ್ಠತೋ ಯೋ ಭವೇದ್ಭಾಗೋ ದ್ವಿಧಾಭೂತಸ್ಯ ತಸ್ಯ ತು ।
ಸಮಮರ್ಧವಿಭಾಗೇನ ರಂಗಶೀರ್ಷಂ ಪ್ರಕಲ್ಪಯೇತ್ ॥ ೩೪॥

ಪಶ್ಚಿಮೇ ಚ ವಿಭಾಗೇಽಥ ನೇಪಥ್ಯಗೃಹಮಾದಿಶೇತ್ ।
ವಿಭಜ್ಯ ಭಾಗಾನ್ವಿಧಿವದ್ಯಯಥಾವದನುಪೂರ್ವಶಃ ॥ ೩೫॥

ಶುಭೇ ನಕ್ಷತ್ರಯೋಗೇ ಚ ಮಂಡಪಸ್ಯ ನಿವೇಶನಮ್ ।
ಶಂಖದುಂದುಭಿನಿರ್ಘೋಷೈರ್ಮೃದಂಗಪಣವಾದಿಭಿಃ ॥ ೩೬॥

ಸರ್ವಾತೋದ್ಯೈಃ ಪ್ರಣುದಿತೈಃ ಸ್ಥಾಪನಂ ಕಾರ್ಯಮೇವ ತು ।
ಉತ್ಸಾರ್ಯಾಣಿ ತ್ವನಿಷ್ಟಾನಿ ಪಾಷಂಡ್ಯಾಶ್ರಮಿಣಸ್ತಥಾ ॥ ೩೭॥

ಕಾಷಾಯವಸನಾಶ್ಚೈವ ವಿಕಲಾಶ್ಚೈಅವ ಯೇ ನರಾಃ ।
ನಿಶಾಯಾಂ ಚ ಬಲಿಃ ಕಾರ್ಯಾ ನಾನಾಭೋಜನಸಂಯುತಃ ॥ ೩೮॥

ಗಂಧಪುಷ್ಪಫಲೋಪೇತಾ ದಿಶೋ ದಶ ಸಮಾಶ್ರಿತಃ ।
ಪೂರ್ವೇಣ ಶುಕ್ಲಾನ್ನಯುತೋ ನೀಲಾನ್ನೋ ದಕ್ಷಿಣೇನ ಚ ॥ ೩೯॥

ಪಶ್ಚಿಮೇನ ಬಲಿಃ ಪೀತೋ ರಕ್ತಶ್ಚೈವೋತ್ತರೇಣ ತು ।
ಯಾದೃಶಂ ದಿಶಿ ಯಸ್ಯಾಂ ತು ದೈವತಂ ಪರಿಕಲ್ಪಿತಮ್ ॥ ೪೦॥

ತಾದೃಶಸ್ತತ್ರ ದಾತವ್ಯೋ ಬಲಿರ್ಮಂತ್ರಪುರಸ್ಕೃತಃ ।
ಸ್ಥಾಪನೇ ಬ್ರಾಹ್ಮಣೇಭ್ಯಶ್ಚ ದಾತವ್ಯಂ ಘೃತಪಾಯಸಮ್ ॥ ೪೧॥

ಮಧುಪರ್ಕಸ್ತಥಾ ರಾಜ್ಞೇ ಕರ್ತೃಭ್ಯಶ್ಚ ಗುಡೌದನಮ್ ।
ನಕ್ಷತ್ರೇಣ ತು ಕರ್ತವ್ಯಂ ಮೂಲೇನ ಸ್ಥಾಪನಂ ಬುಧೈಃ ॥ ೪೨॥

ಮುಹೂರ್ತೇನಾನುಕೂಲೇನ ತಿಥ್ಯಾ ಸುಕರಣೇನ ಚ ।
ಏವಂ ತು ಸ್ಥಾಪನಂ ಕೃತ್ವಾ ಭಿತ್ತಿಕರ್ಮ ಪ್ರಯೋಜಯೇತ್ ॥ ೪೩॥

ಭಿತ್ತಿಕರ್ಮಣಿ ನಿರ್ವೃತ್ತೇ ಸ್ತಂಭಾನಾಂ ಸ್ಥಾಪನಂ ತತಃ ।
ತಿಥಿನಕ್ಷತ್ರಯೋಗೇನ ಶುಭೇನ ಕರಣೇನ ಚ ॥ ೪೪॥

ಸ್ತಂಭಾನಾಂ ಸ್ಥಾಪನಂ ಕಾರ್ಯಂ ರೋಹಿಣ್ಯಾ ಶ್ರವಣೇನ ವಾ ।
ಆಚಾರ್ಯೇಣ ಸುಯುಕ್ತೇನ ತ್ರಿರಾತ್ರೋಪೋಷಿತೇನ ಚ ॥ ೪೫॥

ಸ್ತಂಭಾನಾಂ ಸ್ಥಾಪನಂ ಕಾರ್ಯಂ ಪ್ರಾಪ್ತೇ ಸೂರ್ಯೋದಯೇ ಶುಭೇ ।
ಪ್ರಥಮೇ ಬ್ರಾಹ್ಮಣಸ್ತಂಭೇ ಸರ್ಪಿಸ್ಸರ್ಷಪಸಂಸ್ಕೃತಃ ॥ ೪೬॥

ಸರ್ವಶುಕ್ಲೋ ವಿಧಿಃ ಕಾರ್ಯೋ ದದ್ಯಾತ್ಪಾಯಸಮೇವ ಚ ।
ತತಶ್ಚ ಕ್ಷತ್ರಿಯಸ್ತಂಭೇ ವಸ್ತ್ರಮಾಲ್ಯಾನುಲೇಪನಮ್ ॥ ೪೭॥

ಸರ್ವ ರಕ್ತಂ ಪ್ರದಾತವ್ಯಂ ದ್ವಿಜೇಭ್ಯಶ್ಚ ಗುಡೌದನಮ್ ।
ವೈಶ್ಯಸ್ತಂಭೇ ವಿಧಿಃ ಕಾರ್ಯೋ ದಿಗ್ಭಾಗೇ ಪಶ್ಚಿಮೋತ್ತರೇ ॥ ೪೮॥

ಸರ್ವಂ ಪ್ರೀತಂ ಪ್ರದಾತವ್ಯಂ ದ್ವಿಜೇಭ್ಯಶ್ಚ ಘೃತೌದನಮ್ ।
ಶೂದ್ರಸ್ತಂಭೇ ವಿಧಿಃ ಕಾರ್ಯಃ ಸಮ್ಯಕ್ಪೂರ್ವೋತ್ತರಾಶ್ರಯೇ ॥ ೪೯॥

ನೀಲಪ್ರಾಯಂ ಪ್ರಯತ್ನೇನ ಕೂಸರಂ ಚ ದ್ವಿಜಾಶನಮ್ ।
ಪೂರ್ವೋಕ್ತಬ್ರಾಹ್ಮಣಸ್ತಂಭೇ ಶುಕ್ಲಮಾಲ್ಯಾನುಲೇಪನೇ ॥ ೫೦॥

ನಿಕ್ಷಿಪೇತ್ಕನಕಂ ಮೂಲೇ ಕರ್ಣಾಭರಣಸಂಶ್ರಯಮ್ ।
ತಾಮ್ರಂ ಚಾಧಃ ಪ್ರದಾತವ್ಯಂ ಸ್ತಂಭೇ ಕ್ಷತ್ರಿಯಸಂಜ್ಞಕೇ ॥ ೫೧॥

ವೈಶ್ಯಸ್ತಂಭಸ್ಯ ಮೂಲೇ ತು ರಜತಂ ಸಂಪ್ರದಾಪಯೇತ್ ।
ಶೂದ್ರಸ್ತಂಭಸ್ಯ ಮೂಲೇ ತು ದದ್ಯಾದಾಯಸಮೇವ ಚ ॥ ೫೨॥

ಸರ್ವೇಷ್ವೇವ ತು ನಿಕ್ಷೇಪ್ಯಂ ಸ್ತಂಭಮೂಲೇಷು ಕಾಂಚನಮ್ ।
ಸ್ವಸ್ತಿಪುಣ್ಯಾಹಘೋಷೇಣ ಜಯಶಬ್ದೇನ ಚೈವ ಹಿ ॥ ೫೩॥

ಸ್ತಂಭಾನಾಂ ಸ್ಥಾಪನಂ ಕಾರ್ಯಂ ಪುಷ್ಪಮಾಲಾಪುರಸ್ಕೃತಮ್ ।
ರತ್ನದಾನೈಃ ಸಗೋದಾನೈರ್ವಸ್ತ್ರದಾನೈರನಲ್ಪಕೈಃ ॥ ೫೪॥

ಬ್ರಾಹ್ಮಣಾಂಸ್ತರ್ಪಯಿತ್ವಾ ತು ಸ್ತಂಭಾನುತ್ಥಾಪಯೇತ್ತತಃ ।
ಅಚಲಂ ಚಾಪ್ಯಕಂಪಂಚ ತಥೈವಾವಲಿತಂ ಪುನಃ ॥ ೫೫॥

ಸ್ತಂಭಸ್ಯೋತ್ಥಾಪನೇ ಸಮ್ಯಗ್ದೋಷಾ ಹ್ಯೇತೇ ಪ್ರಕೀರ್ತಿತಾಃ ।
ಅವೃಷ್ಟಿರುಕ್ತಾ ಚಲನೇ ವಲನೇ ಮೃತ್ಯುತೋ ಭಯಮ್ ॥ ೫೬॥

ಕಂಪನೇ ಪರಚಕ್ರಾತ್ತು ಭಯಂ ಭವತಿ ದಾರುಣಮ್ ।
ದೋಷೈರೇತೈರ್ವಿಹೀನಂ ತು ಸ್ತಂಭಮುತ್ಥಾಪಯೇಚ್ಛಿವಮ್ ॥ ೫೭॥

ಪವಿತ್ರೇ ಬ್ರಾಹ್ಮಣಸ್ತಂಭೇ ದಾತವ್ಯಾ ದಕ್ಷಿಣಾ ಚ ಗೌಃ ।
ಶೇಷಾಣಾಂ ಭೋಜನಂ ಕಾರ್ಯಂ ಸ್ಥಾಪನೇ ಕರ್ತೃಸಂಶ್ರಯಮ್ ॥ ೫೮॥

ಮಂತ್ರಪೂತಂ ಚ ತದ್ದೇಯಂ ನಾಟ್ಯಾಚಾರ್ಯೇಣ ಧೀಮತಾ ।
ಪುರೋಹಿತಂ ನೃಪಂ ಚೈವ ಭೋಜಯೇನ್ಮಧುಪಾಯಸೈಃ ॥ ೫೯॥

ಕರ್ತೄನಾಪಿ ತಥಾ ಸರ್ವಾನ್ಕೃಸರಾಂ ಲವಣೋತ್ತರಾಮ್ ।
ಸರ್ವಮೇವಂ ವಿಧಿಂ ಕೃತ್ವಾ ಸರ್ವಾತೋದ್ಯೈಃ ಪ್ರವಾದಿತೈಃ ॥ ೬೦॥

ಅಭಿಮಂತ್ರ್ಯ ಯಥಾನ್ಯಾಯಂ ಸ್ತಂಭಾನುತ್ಥಾಪಯೇಚ್ಛುಚಿಃ ।
'ಯಥಾಽಚಲೋ ಗಿರಿರ್ಮೇರುರ್ಹಿಮವಾಂಶ್ಚ ಮಹಾಬಲಃ ॥ ೬೧॥

ಜಯಾವಹೋ ನರೇಂದ್ರಸ್ಯ ತಥಾ ತ್ವಮಚಲೋ ಭವ ।'
ಸ್ತಂಭದ್ವಾರಂ ಚ ಭಿತ್ತಿಂ ಚ ನೇಪಥ್ಯಗೃಹಮೇವ ಚ ॥ ೬೨॥

ಏವಮುತ್ಥಾಪಯೇತಜ್ಜ್ಞೋ ವಿಧಿದೃಷ್ಟೇನ ಕರ್ಮಣಾ  ।
ರಂಗಪೀಠಸ್ಯ ಪಾರ್ಶ್ವೇ ತು ಕರ್ತವ್ಯಾ ಮತ್ತವಾರಣೀ ॥ ೬೩॥

ಚತುಸ್ತಂಭಸಮಾಯುಕ್ತಾ ರಂಗಪೀಠಪ್ರಮಾಣತಃ ।
ಅಧ್ಯರ್ಧಹಸ್ತೋತ್ಸೇಧೇನ ಕರ್ತವ್ಯಾ ಮತ್ತವಾರಣೀ ॥ ೬೪॥

ಉತ್ಸೇಧೇನ ತಯೋಸ್ತುಲ್ಯಂ ಕರ್ತವ್ಯಂ ರಂಗಮಂಡಪಮ್ ।
ತಸ್ಯಾಂ ಮಾಲ್ಯಂ ಚ ಧೂಪಂ ಚ ಗಂಧಂ ವಸ್ತ್ರಂ ತಥೈವ ಚ ॥ ೬೫॥

ನಾನಾವರ್ಣಾನಿ ದೇಯಾನಿ ತಥಾ ಭೂತಪ್ರಿಯೋ ಬಲಿಃ ।
ಆಯಸಂ ತತ್ರ ದಾತವ್ಯಂ ಸ್ತಂಭಾನಾಂ ಕುಶೈಲೈರಧಃ ॥ ೬೬॥

ಭೋಜನೇ ಕೃಸರಾಶ್ಚೈವ ದಾತವ್ಯಂ ಬ್ರಾಹ್ಮಣಾಶನಮ್ ।
ಏವಂ ವಿಧಿಪುರಸ್ಕಾರೈಃ ಕರ್ತವ್ಯಾ ಮತ್ತವಾರಣೀ ॥ ೬೭॥

ರಂಗಪೀಠಂ ತತಃ ಕಾರ್ಯಂ ವಿಧಿದೃಷ್ಟೇಣ ಕರ್ಮಣಾ ।
ರಂಗಶೀರ್ಷಸ್ತು ಕರ್ತವ್ಯಂ ಷಡ್ದಾರುಕಸಮನ್ವಿತಮ್ ॥ ೬೮॥

ಕಾರ್ಯಂ ದ್ವಾರದ್ವಯಂ ಚಾತ್ರ ನೇಪಥ್ಯಗೃಹಕಸ್ಯ ತು ।
ಪೂರಣೇ ಮೃತ್ತಿಕಾ ಚಾತ್ರ ಕೃಷ್ಣಾ ದೇಯಾ ಪ್ರಯತ್ನತಃ ॥ ೬೯॥

ಲಾಂಗಲೇನ ಸಮುತ್ಕೃಷ್ಯ ನಿರ್ಲೋಷ್ಟತೃಣಶರ್ಕರಮ್ ।
ಲಾಂಗಲೇ ಶುದ್ಧವರ್ಣೋ ತು ಧುರ್ಯೋ ಯೋಜ್ಯೌ ಪ್ರಯತ್ನತಃ ॥ ೭೦॥

ಕರ್ತಾರಃ ಪುರುಷಶ್ಚಾತ್ರ ಯೇಽಂಗದೋಷವಿವಿರ್ಜಿತಾಃ ।
ಅಹೀನಾಂಗೈಶ್ಚ ವೋಢವ್ಯಾ ಮೃತ್ತಿಕಾ ಪಿಟಕೈರ್ನವೈಃ ॥ ೭೧॥

ಏವಂವಿಧೈಃ ಪ್ರಕರ್ತವ್ಯಂ ರಂಗಶೀರ್ಷಂ ಪ್ರಯತ್ನತಃ ।
ಕೂರ್ಮಪೃಷ್ಠಂ ನ ಕರ್ತವ್ಯಂ ಮತ್ಸ್ಯಪೃಷ್ಠಂ ತಥೈವ ಚ ॥ ೭೨॥

ಶುದ್ಧಾದರ್ಶತಲಾಕಾರಂ ರಂಗಶೀರ್ಷಂ ಪ್ರಶಸ್ಯತೇ ।
ರತ್ನಾನಿ ಚಾತ್ರ ದೇಯಾನಿ ಪೂರ್ವೇ ವಜ್ರಂ ವಿಚಕ್ಷಣೈಃ ॥ ೭೩॥

ವೈಡೂರ್ಯಂ ದಕ್ಷಿಣೇ ಪಾರ್ಶ್ವೇ ಸ್ಫಟಿಕಂ ಪಶ್ಚಿಮೇ ತಥಾ ।
ಪ್ರವಾಲಮುತ್ತರೇ ಚೈವ ಮಧ್ಯೇ ತು ಕನಕಂ ಭವೇತ್ ॥ ೭೪॥

ಏವಂ ರಂಗಶಿರಃ ಕೃತ್ವಾ ದಾರುಕರ್ಮ ಪ್ರಯೋಜಯೇತ್ ।
ಊಹಪ್ರತ್ಯೂಹಸಂಯುಕ್ತಃ ನಾನಾಶಿಲ್ಪಪ್ರಯೋಜಿತಮ್ ॥ ೭೫॥

ನಾನಾಸಂಜವನೋಪೇತಂ ಬಹುವ್ಯಾಲೋಪಶೋಭಿತಮ್ ।
ಸಸಾಲಭಂಜಿಕಾಭಿಶ್ಚ ಸಮಂತಾತ್ಸಮಲಂಕೃತಮ್ ॥ ೭೬॥

ನಿರ್ವ್ಯೂಹಕುಹರೋಪೇತಂ ನಾನಾಗ್ರಥಿತವೇದಿಕಮ್ ।
ನಾನಾವಿನ್ಯಾಸಸಂಯುಕ್ತಂ ಚಿತ್ರಜಾಲಗವಾಕ್ಷಕಮ್ ॥ ೭೭॥

ಸುಪೀಠಧಾರಿಣೀಯುಕ್ತಂ ಕಪೋತಾಲೀಸಮಾಕುಲಮ್ ।
ನಾನಾಕುಟ್ಟಿಮವಿನ್ಯಸ್ತೈಃ ಸ್ತಂಭೈಶ್ಚಾಪ್ಯುಪಶೋಭಿತಮ್ ॥ ೭೮॥

ಏವಂ ಕಾಷ್ಠವಿಧಿಂ ಕೃತ್ವಾ ಭಿತ್ತಿಕರ್ಮ ಪ್ರಯೋಜಯೇತ್ ।
ಸ್ತಂಭಂ ವಾ ನಾಗದಂತಂ ವಾ ವಾತಾಯನಮಥಾಪಿ ವಾ ॥ ೭೯॥

ಕೋಣಂ ವಾ ಸಪ್ರತಿದ್ವಾರಂ ದ್ವಾರವಿದ್ಧಂ ನ ಕಾರಯೇತ್ ।
ಕಾರ್ಯಃ ಶೈಲಗುಹಾಕಾರೋ ದ್ವಿಭೂಮಿರ್ನಾಟ್ಯಮಂಡಪಃ ॥ ೮೦॥

ಮಂದವಾತಾಯನೋಪೇತೋ ನಿರ್ವಾತೋ ಧೀರಶಬ್ದವಾನ್ ।
ತಸ್ಮಾನ್ನಿವಾತಃ ಕರ್ತವ್ಯಃ ಕರ್ತೃಭಿರ್ನಾಟ್ಯಮಂಡಪಃ ॥ ೮೧॥

ಗಂಭೀರಸ್ವರತಾ ಯೇನ ಕುತಪಸ್ಯ ಭವಿಷ್ಯತಿ ।
ಭಿತ್ತಿಕರ್ಮವಿಧಿಂ ಕೃತ್ವಾ ಭಿತ್ತಿಲೇಪಂ ಪ್ರದಾಪಯೇತ್ ॥ ೮೨॥

ಸುಧಾಕರ್ಮ ಬಹಿಸ್ತಸ್ಯ ವಿಧಾತವ್ಯಂ ಪ್ರಯತ್ನತಃ ।
ಭಿತ್ತಿಷ್ವಥ ವಿಲಿಪ್ತಾಸು   ಪರಿಮೃಷ್ಟಾಸು ಸರ್ವತಃ ॥ ೮೩॥

ಸಮಾಸು ಜಾತಶೋಭಾಸು ಚಿತ್ರಕರ್ಮ ಪ್ರಯೋಜಯೇತ್ ।
ಚಿತ್ರಕರ್ಮಣಿ ಚಾಲೇಖ್ಯಾಃ ಪುರುಷಾಃ ಸ್ರೀಜನಾಸ್ತಥಾ ॥ ೮೪॥

ಲತಾಬಂಧಾಶ್ಚ ಕರ್ತವ್ಯಾಶ್ಚರಿತಂ ಚಾತ್ಂಭೋಗಜಮ್ ।
ಏವಂ ವಿಕೃಷ್ಟಂ ಕರ್ತವ್ಯಂ ನಾಟ್ಯವೇಶ್ಮ ಪ್ರಯೋಕ್ತೃಭಿಃ ॥ ೮೫॥

ಪುನರೇವ ಹಿ ವಕ್ಷ್ಯಾಮಿ ಚತುರಶ್ರಸ್ಯ ಲಕ್ಷಣಮ್ ।
ಸಮಂತತಶ್ಚ ಕರ್ತವ್ಯಾ ಹಸ್ತಾ ದ್ವಾತ್ರಿಂಶದೇವ ತು ॥ ೮೬॥

ಶುಭಭೂಮಿವಿಭಾಗಸ್ಥೋ ನಾಟ್ಯಜ್ಞೈರ್ನಾಟ್ಯಮಂಡಪಃ ।
ಯೋ ವಿಧಿಃ ಪೂರ್ವಮುಕ್ತಸ್ತು ಲಕ್ಷಣಂ ಮಂಗಲಾನಿ ಚ ॥ ೮೭॥

ವಿಕೃಷ್ಟೇ ತಾನ್ಯಶೇಷಾಣಿ ಚತುರಶ್ರೇಽಪಿ ಕಾರಯೇತ್ ।
ಚತುರಶ್ರಂ ಸಮಂ ಕೃತ್ವಾ ಸೂತ್ರೇಣ ಪ್ರವಿಭಜ್ಯ ಚ ॥ ೮೮॥

ಬಾಹ್ಯತಃ ಸರ್ವತಃ ಕಾರ್ಯಾ ಭಿತ್ತಿಃ ಶ್ಲಿಷ್ಟೇಷ್ಟಕಾ ದೃಢಾ ।
ತತ್ರಾಭ್ಯಂತರತಃ ಕಾರ್ಯಾ ರಂಗಪೀಠೋಪರಿ ಸ್ಥಿತಾಃ ॥ ೮೯॥

ದಶ ಪ್ರಯೋಕ್ತೃಭಿಃ ಸ್ತಂಭಾಃ ಶಕ್ತಾ ಮಂಡಪಧಾರಣೇ ।
ಸ್ತಂಭಾನಾಂ ಬಾಹ್ಯತಶ್ಚಾಪಿ ಸೋಪಾನಾಕೃತಿ ಪೀಠಕಮ್ ॥ ೯೦॥

ಇಷ್ಟಕಾದಾರುಭಿಃ ಕಾರ್ಯಂ ಪ್ರೇಕ್ಷಕಾಣಾಂ ನಿವೇಶನಮ್ ।
ಹಸ್ತಪ್ರಮಾಣೈರುತ್ಸೇಧೈರ್ಭೂಮಿಭಾಗಸಮುತ್ಥಿತೈಃ ॥ ೯೧॥

ರಂಗಪೀಠಾವಲೋಕ್ಯಂ ತು ಕುರ್ಯಾದಾಸನಜಂ ವಿಧಿಮ್ ।
ಷಡನ್ಯಾನಂತರೇ ಚೈವ ಪುನಃ ಸ್ತಂಭಾನ್ಯಥಾದಿಶಮ್ ॥ ೯೨॥

ವಿಧಿನಾ ಸ್ಥಾಪಯೇತಜ್ಞೋ ದೃಢಾನ್ಮಂಡಪಧಾರಣೇ ।
ಅಷ್ಟೌ ಸ್ತಂಭಾನ್ಪುನಶ್ಚೈವ ತೇಷಾಮುಪರಿ ಕಲ್ಪಯೇತ್ ॥ ೯೩॥

ಸ್ಥಾಪ್ಯಂ ಚೈವ ತತಃ ಪೀಠಮಷ್ಟಹಸ್ತಪ್ರಮಾಣತಃ ।
ವಿದ್ಧಾಸ್ಯಮಷ್ಟಹಸ್ತಂ ಚ ಪೀಠಂ ತೇಷು ತತೋ ನ್ಯಸೇತ್ ॥ ೯೪॥

ತತ್ರ ಸ್ತಂಭಾಃ ಪ್ರದಾತವ್ಯಾಸ್ತಜ್ಞೈರ್ಮಂಡಪಧಾರಣೇ ।
ಧಾರಣೀಧಾರಣಾಸ್ತೇ ಚ ಶಾಲಸ್ತ್ರೀಭಿರಲಂಕೃತಾಃ ॥ ೯೫॥

ನೇಪಥ್ಯಗೃಹಕಂ ಚೈವ ತತಃ ಕಾರ್ಯಂ ಪ್ರಯತ್ನತಃ ।
ದ್ವಾರಂ ಚೈಕಂ ಭವೇತ್ತತ್ರ ರಂಗಪೀಠಪ್ರವೇಶನಮ್ ॥ ೯೬॥

ಜನಪ್ರವೇಶನಂ ಚಾನ್ಯದಾಭಿಮುಖ್ಯೇನ ಕಾರಯೇತ್ ।
ರಂಗಸ್ಯಾಭಿಮುಖಂ ಕಾರ್ಯಂ ದ್ವಿತೀಯಂ ದ್ವಾರಮೇವ ತು ॥ ೯೭॥

ಅಷ್ಟಹಸ್ತಂ ತು ಕರ್ತವ್ಯಂ ರಂಗಪೀಠಂ ಪ್ರಮಾಣತಃ ।
ಚತುರಶ್ರಂ ಸಮತಲಂ ವೇದಿಕಾಸಮಲಂಕೃತಮ್ ॥ ೯೮॥

ಪೂರ್ವಪ್ರಮಾಣನಿರ್ದಿಷ್ಟಾ ಕರ್ತವ್ಯಾ ಮತ್ತವಾರಣೀ ।
ಚತುಃಸ್ತಂಭಸಮಾಯುಕ್ತಾ ವೇದಿಕಾಯಾಸ್ತು ಪಾರ್ಶ್ವತಃ ॥ ೯೯॥

ಸಮುನ್ನತಂ ಸಮಂ ಚೈವ ರಂಗಶೀರ್ಷಂ ತು ಕಾರಯೇತ್ ।
ವಿಕೃಷ್ಟೇ ತೂನ್ನತಂ ಕಾರ್ಯಂ ಚತುರಶ್ರೇ ಸಮಂ ತಥಾ ॥ ೧೦೦॥

ಏವಮೇತೇನ ವಿಧಿನಾ ಚತುರಶ್ರಂ ಗೃಹಂ ಭವೇತ್ ।
ಅತಃ ಪರಂ ಪ್ರವಕ್ಷ್ಯಾಮಿ ತ್ರ್ಯಶ್ರಗೇಹಸ್ಯ ಲಕ್ಷಣಮ್ ॥ ೧೦೧॥

ತ್ರ್ಯಶ್ರಂ ತ್ರಿಕೋಣಂ ಕರ್ತವ್ಯಂ ನಾಟ್ಯವೇಶ್ಮಪ್ರಯೋಕ್ತೃಭಿಃ ।
ಮಧ್ಯೇ ತ್ರಿಕೋಣಮೇವಾಸ್ಯ ರಂಗಪೀಠಂ ತು ಕಾರಯೇತ್ ॥ ೧೦೨॥

ದ್ವಾರಂ ತೈನೈವ ಕೋಣೇನ ಕರ್ತವ್ಯಂ ತಸ್ಯ ವೇಶ್ಮನಃ ।
ದ್ವಿತೀಯಂ ಚೈವ ಕರ್ತವ್ಯಂ ರಂಗಪೀಠಸ್ಯ ಪೃಷ್ಠತಃ ॥ ೧೦೩॥

ವಿಧಿರ್ಯಶ್ಚತುರಶ್ರಸ್ಯ ಭಿತ್ತಿಸ್ತಂಭಸಮಾಶ್ರಯಃ ।
ಸ ತು ಸರ್ವಃ ಪ್ರಯೋಕ್ತವ್ಯಸ್ತ್ರ್ಯಶ್ರಸ್ಯಾಪಿ ಪ್ರಯೋಕ್ತೃಭಿಃ ॥ ೧೦೪॥

ಏವಮೇತೇನ ವಿಧಿನಾ ಕಾರ್ಯಾ ನಾಟ್ಯಗೃಹಾ ಬುಧೈಃ ।
ಪುನರೇಷಾಂ ಪ್ರವಕ್ಷ್ಯಾಮಿ ಪೂಜಾಮೇವಂ ಯಥಾವಿಧಿಃ ॥ ೧೦೫॥

ಇತಿ ಭಾರತೀಯೇ ನಾಟ್ಯಶಾಸ್ತ್ರೇ ಮಂಡಪವಿಧಾನೋ ನಾಮ ದ್ವಿತೀಯೋಽಧ್ಯಾಯಃ ॥