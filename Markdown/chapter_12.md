# ನಾಟ್ಯಶಾಸ್ತ್ರ ಅಧ್ಯಾಯ ೧೨ ಗತಿಪ್ರಚಾರ ॥ಶ್ರೀರಸ್ತು॥

## ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್
ಅಥ ದ್ವಾದಶೋಽಧ್ಯಾಯಃ ಗತಿಪ್ರಚಾರ

ಏವಂ ವ್ಯಾಯಾಮಸಂಯೋಗೇ ಕಾರ್ಯಂ ಮಂಡಲಕಲ್ಪನಮ್ ।<br/>
ಅತಃ ಪರಂ ಪ್ರವಕ್ಷ್ಯಾಮಿ ಗತೀಸ್ತು ಪ್ರಕೃತಿಸ್ಥಿತಾಃ ॥ ೧॥

ತತ್ರೋಪವಹನಂ ಕೃತ್ವಾ ಭಾಂಡವಾದ್ಯಪುರಸ್ಕೃತಮ್ ।<br/>
ಯಥಾಮಾರ್ಗರಸೋಪೇತಂ ಪ್ರಕೃತೀನಾಂ ಪ್ರವೇಶನೇ ॥ ೨॥

ಧ್ರುವಾಯಾಂ ಸಂಪ್ರಯುಕ್ತಾಯಾಂ ಪಟೇ ಚೈವಾಪಕರ್ಷಿತೇ ।<br/>
ಕಾರ್ಯಃ ಪ್ರವೇಶಃ ಪಾತ್ರಾಣಾಂ ನಾನಾರ್ಥರಸಸಂಭವಃ ॥ ೩॥

ಸ್ಥಾನಂ ತು ವೈಷ್ಣವಂ ಕೃತ್ವಾ ಹ್ಯುತ್ತಮೇ ಮಧ್ಯಮೇ ತಥಾ ।<br/>
ಸಮುನ್ನತಂ ಸಮಂ ಚೈವ ಚತುರಸ್ರಮುರಸ್ತಥಾ ॥ ೪॥

ಬಾಹುಶೀರ್ಷೇ ಪ್ರಸನ್ನೇ ಚ ನಾತ್ಯುತ್ಕ್ಷಿಪ್ತೇ ಚ ಕಾರಯೇತ್ ।<br/>
ಗ್ರೀವಾಪ್ರದೇಶಃ ಕರ್ತವ್ಯೋ ಮಯೂರಾಂಚಿತಮಸ್ತಕಃ ॥ ೫॥

ಕರ್ಣಾದಷ್ಟಾಂಗುಲಸ್ಥೇ ಚ ಬಾಹುಶೀರ್ಷೇ ಪ್ರಯೋಜಯೇತ್ ।<br/>
ಉರಸಶ್ಚಾಪಿ ಚಿಬುಕಂ ಚತುರಂಗುಲಸಂಸ್ಥಿತಮ್ ॥ ೬॥

ಹಸ್ತೌ ತಥೈವ ಕರ್ತವ್ಯೌ ಕಟೀನಾಭಿತಟಸ್ಥಿತೌ ।<br/>
ದಕ್ಷಿಣೋ ನಾಭಿಸಂಸ್ಥಸ್ತು ವಾಮಃ ಕಟಿತಟಸ್ಥಿತಃ ॥ ೭॥

ಪಾದಯೋರಂತರಂ ಕಾರ್ಯಂ ದ್ವೌ ತಾಲಾವರ್ಧಮೇವ ಚ ।<br/>
ಪಾದೋತ್ಕ್ಷೇಪಸ್ತು ಕರ್ತವ್ಯಃ ಸ್ವಪ್ರಮಾಣವಿನಿರ್ಮಿತಃ ॥ ೮॥

ಚತುಸ್ತಾಲೋ ದ್ವಿತಾಲಶ್ಚಾಪ್ಯೇಕತಾಲಸ್ತಥೈವ ಚ ।<br/>
ಚತುಸ್ತಾಲಸ್ತು ದೇವಾನಾಂ ಪಾರ್ಥಿವಾನಾಂ ತಥೈವ ಚ ॥ ೯॥

ದ್ವಿತಾಲಶ್ಚೈವ ಮಧ್ಯಾನಾಂ ತಾಲಃ ಸ್ತ್ರೀನೀಚಲಿಂಗಿನಾಮ್ ।<br/>
ಚತುಷ್ಕಲೋಽಥ ದ್ವಿಕಲಸ್ತಥಾ ಹ್ಯೇಕಕಲಃ ಸ್ಮೃತಃ ॥ ೧೦॥

ಚತುಷ್ಕಲೋ ಹ್ಯುತ್ತಮಾನಾಂ ಮಧ್ಯಾನಾಂ ದ್ವಿಕಲೋ ಭವೇತ್ ।<br/>
ತಥಾ ಚೈಕಕಲಃ ಪಾದೋ ನೀಚಾನಾಂ ಸಂಪ್ರಕೀರ್ತಿತಃ ॥ ೧೧॥

ಸ್ಥಿತಂ ಮಧ್ಯಂ ದ್ರುತಂ ಚೈವ ಸಮವೇಕ್ಷ್ಯ ಲಯತ್ರಯಮ್ ।<br/>
ಯಥಾಪ್ರಕೃತಿನಾಟ್ಯಜ್ಞೋ ಗತಿಮೇವಂ ಪ್ರಯೋಜಯೇತ್ ॥ ೧೨॥

ಧೈರ್ಯೋಪಪನ್ನಾ ಗತಿರುತ್ತಮಾನಾಂ ಮಧ್ಯಾ ಗತಿರ್ಮಧ್ಯಮಸಮ್ಮತಾನಾಮ್ ।<br/>
ದ್ರುತಾ ಗತಿಶ್ಚ ಪ್ರಚುರಾಧಮಾನಾಂ ಲಯತ್ರಯಂ ಸತ್ತ್ವವಶೇನ ಯೋಜ್ಯಮ್ ॥ ೧೩॥

ಏಷ ಏವ ತು ವಿಜ್ಞೇಯಃ ಕಲಾತಾಲಲಯೇ ವಿಧಿಃ ।<br/>
ಪುನರ್ಗತಿಪ್ರಚಾರಸ್ಯ ಪ್ರಯೋಗಂ ಶ್ರುಣುತಾನಘಾಃ ॥ ೧೪॥

ಸ್ವಭಾವಾತ್ತೂತ್ತಮಗತೌ ಕಾರ್ಯಂ ಜಾನುಕಟೀಸಮಮ್ ।<br/>
ಯುದ್ಧಚಾರೀಪ್ರಯೋಗೇಷು ಜಾನುಸ್ತನಸಮಂ ನ್ಯಸೇತ್ ॥ ೧೫॥

ಪಾರ್ಶ್ವಕ್ರಾಂತೈಃ ಸಲಲಿತೈಃ ಪಾದೈರ್ವಾದ್ಯಾನ್ವಿತೈರಥ ।<br/>
ರಂಗಕೋಣೋನ್ಮುಖಂ ಗಚ್ಛೇತ್ ಸಮ್ಯಕ್ ಪಂಚಪದಾನಿ ಚ ॥ ೧೬॥

ವಾಮವೇಧಂ ತತಃ ಕುರ್ಯಾದ್ವಿಕ್ಷೇಪಂ ದಕ್ಷಿಣೇನ ತು ।<br/>
ಪರಿವೃತ್ಯ ದ್ವಿತೀಯಂ ತು ಗಚ್ಛೇತ್ ಕೋಣಂ ತತಃ ಪರಮ್ ॥ ೧೭॥

ತತ್ರಾಪಿ ವಾಮವೇಧಸ್ತು ವಿಕ್ಷೇಪೋ ದಕ್ಷಿಣೇನ ಚ ।<br/>
ತತೋ ಭಾಂಡೋನ್ಮುಖೋ ಗಚ್ಛೇತ್ ತಾನ್ಯೇವ ತು ಪದಾನಿ ಚ ॥ ೧೮॥

ಏವಂ ಗತಾಗತೈಃ ಕೃತ್ವಾ ಪದಾನಾಮಿಹ ವಿಂಶತಿಮ್ ।<br/>
ವಾಮವೇಧಂ ತತಃ ಕುರ್ಯಾತ್ ವಿಕ್ಷೇಪಂ ದಕ್ಷಿಣಸ್ಯ ಚ ॥ ೧೯॥

ರಂಗೇ ವಿಕೃಷ್ಟೇ ಭರತೇನ ಕಾರ್ಯೋ ಗತಾಗತೈಃ ಪಾದಗತಿಪ್ರಚಾರಃ ।<br/>
ತ್ರ್ಯಶ್ರಸ್ತ್ರಿಕೋಣೇ ಚತುರಸ್ರರಂಗೇ ಗತಿಪ್ರಚಾರಶ್ಚತುರಸ್ರ ಏವ ॥ ೨೦॥

ಯಃ ಸಮೈಃ ಸಂಹಿತೋ ಗಚ್ಛೇತ್ತತ್ರ ಕಾರ್ಯೋ ಲಯಾಶ್ರಯಃ ।<br/>
ಚತುಷ್ಕಲೋಽಥ ದ್ವಿಕಲಸ್ತಥೈವೈಕಕಲಃ ಪುನಃ ॥ ೨೧॥

ಅಥ ಮಧ್ಯಮನೀಚೈಸ್ತು ಗಚ್ಛೇದ್ಯಃ ಪರಿವಾರಿತಃ ।<br/>
ಚತುಷ್ಕಲಮಥಾರ್ಧಂ ಚ ತಥಾ ಚೈಕಕಲಂ ಪುನಃ ॥ ೨೨॥

ದೈತ್ಯದಾನವಯಕ್ಷಾಣಾಂ ನೃಪಪನ್ನಗರಕ್ಷಸಾಮ್ ।<br/>
ಚತುಸ್ತಾಲಪ್ರಮಾಣೇನ ಕರ್ತವ್ಯಾಥ ಗತಿರ್ಬುಧೈಃ ॥ ೨೩॥

ದಿವೌಕಸಾಂ ತು ಸರ್ವೇಷಾಂ ಮಧ್ಯಮಾ ಗತಿರಿಷ್ಯತೇ ।<br/>
ತತ್ರಾಪಿ ಚೋದ್ಧತಾ ಯೇ ತು ತೇಷಾಂ ದೇವೈಃ ಸಮಾ ಗತಿಃ ॥ ೨೪॥

ಋಷಯ ಊಚುಃ -
ಯದಾ ಮನುಷ್ಯಾ ರಾಜಾನಸ್ತೇಷಾಂ ದೇವಗತಿಃ ಕಥಮ್ ।<br/>
ಅತ್ರೋಚ್ಯತೇ ಕಥಂ ನೈಷಾ ಗತೀ ರಾಜ್ಞಾಂ ಭವಿಷ್ಯತಿ ॥ ೨೫॥

ಇಹ ಪ್ರಕೃತಯೋ ದಿವ್ಯಾ ದಿವ್ಯಮಾನುಷ್ಯ ಏವ ಚ ।<br/>
ಮಾನುಷ್ಯ ಇತಿ ವಿಜ್ಞೇಯಾ ನಾಟ್ಯನೃತ್ತಕ್ರಿಯಾಂ ಪ್ರತಿ ॥ ೨೬॥

ದೇವಾನಾಂ ಪ್ರಕೃತಿರ್ದಿವ್ಯಾ ರಾಜ್ಞಾಂ ವೈ ದಿವ್ಯಮಾನುಷೀ ।<br/>
ಯಾ ತ್ವನ್ಯಾ ಲೋಕವಿದಿತಾ ಮಾನುಷೀ ಸಾ ಪ್ರಕೀರ್ತಿತಾ ॥ ೨೭॥

ದೇವಾಂಶಜಾಸ್ತು ರಾಜಾನೋ ವೇದಾಧ್ಯಾತ್ಮಸು ಕೀರ್ತಿತಾಃ ।<br/>
ಏವಂ ದೇವಾನುಕರಣೇ ದೋಷೋ ಹ್ಯತ್ರ ನ ವಿದ್ಯತೇ ॥ ೨೮॥

ಅಯಂ ವಿಧಿಸ್ತು ಕರ್ತವ್ಯಃ ಸ್ವಚ್ಛಂದಗಮನಂ ಪ್ರತಿ ।<br/>
ಸಂಭ್ರಮೋತ್ಪಾತರೋಷೇಷು ಪ್ರಮಾಣಂ ನ ವಿಧೀಯತೇ ॥ ೨೯॥

ಸರ್ವಾಸಾಂ ಪ್ರಕೃತೀನಾಂ ತು ಅವಸ್ಥಾಂತರಸಂಶ್ರಯಾ ।<br/>
ಉತ್ತಮಾಧಮಮಧ್ಯಾನಾಂ ಗತಿಃ ಕಾರ್ಯಾ ಪ್ರಯೋಕ್ತೃಭಿಃ ॥ ೩೦॥

ಚತುರರ್ಧಕಲಂ ವಾ ಸ್ಯಾತ್ ತದರ್ಧಕಲಮೇವ ಚ ।<br/>
ಅವಸ್ಥಾಂತರಮಾಸಾದ್ಯ ಕುರ್ಯಾದ್ ಗತಿವಿಚೇಷ್ಟಿತಮ್ ॥ ೩೧॥

ಜ್ಯೇಷ್ಠೇ ಚತುಷ್ಕಲಂ ಹ್ಯತ್ರ ಮಧ್ಯಮೇ ದ್ವಿಕಲಂ ಭವೇತ್ ।<br/>
ದ್ವಿಕಲಾ ಚೋತ್ತಮೇ ಯತ್ರ ಮಧ್ಯೇ ತ್ವೇಕಕಲಾ ಭವೇತ್ ॥ ೩೨॥

ಕಲಿಕಂ ಮಧ್ಯಮೇ ಯತ್ರ ನೀಚೇಷ್ವರ್ಧಕಲಂ ಭವೇತ್ ।<br/>
ಏವಮರ್ಧಾರ್ಧಹೀನಂ ತು ಜಡಾನಾಂ ಸಂಪ್ರಯೋಜಯೇತ್ ॥ ೩೩॥

ಜ್ವರಾರ್ತೇ ಚ ಕ್ಷುಧಾರ್ತೇ ಚ ತಪಃಶ್ರಾಂತೇ ಭಯಾನ್ವಿತೇ ।<br/>
ವಿಸ್ಮಿತೇ ಚಾವಹಿತ್ಥೇ ಚ ತಥೌತ್ಸುಕ್ಯಸಮನ್ವಿತೇ ॥ ೩೪॥

ಶೃಂಗಾರೇ ಚೈವ ಶೋಕೇ ಚ ಸ್ವಚ್ಛಂದಗಮನೇ ತಥಾ ।<br/>
ಗತಿಃ ಸ್ಥಿತಲಯಾ ಕಾರ್ಯಾಧಿಕಲಾಂತರಪಾತಿತಾ ॥ ೩೫॥

ಪುನಶ್ಚಿಂತಾನ್ವಿತೇ ಚೈವ ಗತಿಃ ಕಾರ್ಯಾ ಚತುಷ್ಕಲಾ ।<br/>
ಅಸ್ವಸ್ಥಕಾಮಿತೇ ಚೈವ ಭಯೇ ವಿತ್ರಾಸಿತೇ ತಥಾ ॥ ೩೬॥

ಆವೇಗೇ ಚೈವ ಹರ್ಷೇ ಚ ಕಾರ್ಯೇ ಯಚ್ಚ ತ್ವರಾನ್ವಿತಮ್ ।<br/>
ಅನಿಷ್ಟಶ್ರವಣೇ ಚೈವ ಕ್ಷೇಪೇ ಚಾದ್ಭುತದರ್ಶನೇ ॥ ೩೭॥

ಅಪಿ ಚಾತ್ಯಾಯಿಕೇ ಕಾರ್ಯೇ ದುಃಖಿತೇ ಶತ್ರುಮಾರ್ಗಣೇ ।<br/>
ಅಪರಾದ್ಧಾನುಸರಣೇ ಶ್ವಾಪದಾನುಗತೌ ತಥಾ ॥ ೩೮॥

ಏತೇಷ್ವೇವಂ ಗತಿಂ ಪ್ರಾಜ್ಞೋ ವಿಕಲಾಂ ಸಂಪ್ರಯೋಜಯೇತ್ ।<br/>
ಉತ್ತಮಾನಾಂ ಗತಿರ್ಯಾ ತು ನ ತಾಂ ಮಧ್ಯೇಷು ಯೋಜಯೇತ್ ॥ ೩೯॥

ಯಾ ಗತಿರ್ಮಧ್ಯಮಾನಾಂ ತು ನ ತಾಂ ನೀಚೇಷು ಯೋಜಯೇತ್ ।<br/>
ಗತಿಃ ಶೃಂಗಾರಿಣೀ ಕಾರ್ಯಾ ಸ್ವಸ್ಥಕಾಮಿತಸಂಭವಾ ॥ ೪೦॥

ದೂತೀದರ್ಶಿತಮಾರ್ಗಸ್ತು ಪ್ರವಿಶೇದ್ರಂಗಮಂಡಲಮ್ ।<br/>
ಸೂಚಯಾ ಚಾಪ್ಯಭಿನಯಂ ಕುರ್ಯಾದರ್ಥಸಮಾಶ್ರಯಮ್ ॥ ೪೧॥

ಹೃದ್ಯೈರ್ಗಂಧೈಸ್ತಥಾ ವಸ್ತ್ರೈರಲಂಕಾರೈಶ್ಚ ಭೂಷಿತಃ ।<br/>
ನಾನಾಪುಷ್ಪಸುಗಂಧಾಭಿರ್ಮಾಲಾಭಿಃ ಸಮಲಂಕೃತಃ ॥ ೪೨॥

ಗಚ್ಛೇತ್ ಸಲಲಿತೈಃ ಪಾದೈರತಿಕ್ರಾಂತಸ್ಥಿತೈಸ್ತಥಾ ।<br/>
ತಥಾ ಸೌಷ್ಠವಸಂಯುಕ್ತೈರ್ಲಯತಾಲವಶಾನುಗೈಃ ॥ ೪೩॥

ಪಾದಯೋರನುಗೌ ಹಸ್ತೌ ನಿತ್ಯಂ ಕಾರ್ಯೌ ಪ್ರಯೋಕ್ತೃಭಿಃ ।<br/>
ಉತ್ಕ್ಷಿಪ್ಯ ಹಸ್ತಂ ಪಾತೇನ ಪಾದಯೋಶ್ಚ ವಿಪರ್ಯಯಾತ್ ॥ ೪೪॥

ಪ್ರಚ್ಛನ್ನಕಾಮಿತೇ ಚೈವ ಗತಿಂ ಭೂಯೋ ನಿಬೋಧತ ।<br/>
ವಿಸರ್ಜಿತಜನಃ ಸ್ರಸ್ತಸ್ತಥಾ ದೂತೀಸಹಾಯವಾನ್ ॥ ೪೫॥

ನಿರ್ವಾಣದೀಪೋ ನಾತ್ಯರ್ಥಂ ಭೂಷಣೈಶ್ಚ ವಿಭೂಷಿತಃ ।<br/>
ವೇಲಾಸದೃಶವಸ್ತ್ರಶ್ಚ ಸಹ ದೂತ್ಯಾ ಶನೈಸ್ತಥಾ ॥ ೪೬॥

ವ್ರಜೇತ್ ಪ್ರಚ್ಛನ್ನಕಾಮಸ್ತು ಪಾದೈರ್ನಿಶ್ಶಬ್ದಮಂದಗೈಃ ।<br/>
ಶಬ್ದಶಂಕ್ಯುತ್ಸುಕಶ್ಚ ಸ್ಯಾದವಲೋಕನತತ್ಪರಃ ॥ ೪೭॥

ವೇಪಮಾನಶರೀರಶ್ಚ ಶಂಕಿತಃ ಪ್ರಸ್ಖಲನ್ ಮುಹುಃ ।<br/>
ರಸೇ ರೌದ್ರೇ ತು ವಕ್ಷ್ಯಾಮಿ ದೈತ್ಯರಕ್ಷೋಗಣಾನ್ ಪ್ರತಿ ॥ ೪೮॥

ಏಕ ಏವ ರಸಸ್ತೇಷಾಂ ಸ್ಥಾಯೀ ರೌದ್ರೋ ದ್ವಿಜೋತ್ತಮಾಃ ।<br/>
ನೇಪಥ್ಯರೌದ್ರೋ ವಿಜ್ಞೇಯಸ್ತ್ವಂಗರೌದ್ರಸ್ತಥೈವ ಚ ॥ ೪೯॥

ತಥಾ ಸ್ವಭಾವಜಶ್ಚೈವ ತ್ರಿಧಾ ರೌದ್ರಃ ಪ್ರಕಲ್ಪಿತಃ ।<br/>
ರುಧಿರಕ್ಲಿನ್ನದೇಹೋ ಯೋ ರುಧಿರಾರ್ದ್ರಮುಖಸ್ತಥಾ ॥ ೫೦॥

ತಥಾ ಪಿಶಿತಹಸ್ತಶ್ಚ ರೌದ್ರೋ ನೇಪಥ್ಯಜಸ್ತು ಸಃ ।<br/>
ಬಹುಬಾಹುರ್ಬಹುಮುಖೋ ನಾನಾಪ್ರಹರಣಾಕುಲಃ ॥ ೫೧॥

ಸ್ಥೂಲಕಾಯಸ್ತಥಾ ಪ್ರಾಂಶುರಂಗರೌದ್ರಃ ಪ್ರಕೀರ್ತಿತಃ ।<br/>
ರಕ್ತಾಕ್ಷಃ ಪಿಂಗಕೇಶಶ್ಚ ಅಸಿತೋ ವಿಕೃತಸ್ವರಃ ॥ ೫೨॥

ರೂಕ್ಷೋ ನಿರ್ಭರ್ತ್ಸನಪರೋ ರೌದ್ರಃ ಸೋಽಯಂ ಸ್ವಭಾವಜಃ ।<br/>
ಚತುಸ್ತಾಲಾಂತರೋತ್ಕ್ಷಿಪ್ತೈಃ ಪಾದೈಸ್ತ್ವಂತರಪಾತಿತೈಃ ॥ ೫೩॥

ಗತಿರೇವಂ ಪ್ರಕರ್ತವ್ಯಾ ತೇಷಾಂ ಯೇ ಚಾಪಿ ತದ್ವಿಧಾಃ ।<br/>
ಅಹೃದ್ಯಾ ತು ಮಹೀ ಯತ್ರ ಶ್ಮಶಾನರಣಕಶ್ಮಲಾ ॥ ೫೪॥

ಗತಿಂ ತತ್ರ ಪ್ರಯುಂಜೀತ ಬೀಭತ್ಸಾಭಿನಯಂ ಪ್ರತಿ ।<br/>
ಕ್ವಚಿದಾಸನ್ನಪತಿತೈಃ ವಿಕೃಷ್ಟಪತಿತೈಃ ಕ್ವಚಿತ್ ॥ ೫೫॥

ಏಲಕಾಕ್ರೀಡಿತೈಃ ಪಾದೈರುಪರ್ಯುಪರಿ ಪಾತಿತೈಃ ।<br/>
ತೇಷಾಮೇವಾನುಗೈರ್ಹಸ್ತೈರ್ಬೀಭತ್ಸೇ ಗತಿರಿಷ್ಯತೇ ॥ ೫೬॥

ಅಥ ವೀರೇ ಚ ಕರ್ತ್ತವ್ಯಾ ಪಾದವಿಕ್ಷೇಪಸಂಯುತಾ ।<br/>
ದ್ರುತಪ್ರಚಾರಾಧಿಷ್ಠಾನಾ ನಾನಾಚಾರೀಸಮಾಕುಲಾ ॥ ೫೭॥

ಪಾರ್ಶ್ವಕ್ರಾಂತೈದ್ರುತಾವಿದ್ಧೈಃ ಸೂಚೀವಿದ್ಧೈಸ್ತಥೈವ ಚ ।<br/>
ಕಲಾಕಾಲಗತೈಃ ಪಾದೈರಾವೇಗೇ ಯೋಜಯೇತ್ ಗತಿಮ್ ॥ ೫೮॥

ಉತ್ತಮಾನಾಮಯಂ ಪ್ರಾಯಃ ಪ್ರೋಕ್ತೋ ಗತಿಪರಿಕ್ರಮಃ ।<br/>
ಮಧ್ಯಾನಾಮಧಮಾನಾಂ ಚ ಗತಿಂ ವಕ್ಷ್ಯಾಮ್ಯಹಂ ಪುನಃ ॥ ೫೯॥

ವಿಸ್ಮಯೇ ಚೈವ ಹರ್ಷೇ ಚ ವಿಕ್ಷಿಪ್ತಪದವಿಕ್ರಮಾನ್ ।<br/>
ಆಸಾದ್ಯ ತು ರಸಂ ಹಾಸ್ಯಮೇತಚ್ಚಾನ್ಯಂ ಚ ಯೋಜಯೇತ್ ॥ ೬೦॥

ಪುನಶ್ಚ ಕರುಣೇ ಕಾರ್ಯಾ ಗತಿಃ ಸ್ಥಿರಪದೈರಥ ।<br/>
ಬಾಷ್ಪಾಂಬುರುದ್ಧನಯನಃ ಸನ್ನಗಾತ್ರಸ್ತಥೈವ ಚ ॥ ೬೧॥

ಉತ್ಕ್ಷಿಪ್ತಪಾತಿತಕರಸ್ತಥಾ ಸಸ್ವನರೋದನಃ ।<br/>
ಗಚ್ಛೇತ್ತಥಾಧ್ಯಧಿಕಯಾ ಪ್ರತ್ಯಗ್ರಾಪ್ರಿಯಸಂಶ್ರಯೇ ॥ ೬೨॥

ಏಷಾ ಸ್ತ್ರೀಣಾಂ ಪ್ರಯೋಕ್ತವ್ಯಾ ನೀಚಸತ್ತ್ವೇ ತಥೈವ ಚ ।<br/>
ಉತ್ತಮಾನಾಂ ತು ಕರ್ತವ್ಯಾ ಸಧೈರ್ಯಾ ಬಾಷ್ಪಸಂಗತಾ ॥ ೬೩॥

ನಿಃಶ್ವಾಸೈರಾಯತೋತ್ಸೃಷ್ಟೈಸ್ತಥೈವೋರ್ಧ್ವನಿರೀಕ್ಷಿತೈಃ ।<br/>
ನ ತತ್ರ ಸೌಷ್ಠವಂ ಕಾರ್ಯಂ ನ ಪ್ರಮಾಣಂ ತಥಾವಿಧಮ್ ॥ ೬೪॥

ಮಧ್ಯಾನಾಮಪಿ ಸತ್ತ್ವಜ್ಞಾ ಗತಿರ್ಯೋಜ್ಯಾ ವಿಧಾನತಃ ।<br/>
ಉರಃಪಾತಹತೋತ್ಸಾಹಃ ಶೋಕವ್ಯಾಕುಲಚೇತನಃ ॥ ೬೫॥

ನಾತ್ಯುತ್ಕ್ಷಿಪ್ತೈಃ ಪದೈರ್ಗಚ್ಛೇತ್ ಇಷ್ಟಬಂಧುನಿಪಾತನೇ ।<br/>
ಗಾಢಪ್ರಹಾರೇ ಕಾರ್ಯಾ ಚ ಶಿಥಿಲಾಂಗಭುಜಾಶ್ರಯಾ ॥ ೬೬॥

ವಿಘೂಣಿತಶರೀರಾ ಚ ಗತಿಶ್ಚೂರ್ಣಪದೈರಥ ।<br/>
ಶೀತೇನ ಚಾಭಿಭೂತಸ್ಯ ವರ್ಷೇಣಾಭಿದ್ರುತಸ್ಯ ಚ ॥ ೬೭॥

ಗತಿಃ ಪ್ರಯೋಕ್ತೃಭಿಃ ಕಾರ್ಯಾ ಸ್ತ್ರೀನೀಚಪ್ರಕೃತಾವಥ ।<br/>
ಪಿಂಡೀಕೃತ್ಯ ತು ಗಾತ್ರಾಣಿ ತೇಷಾಂ ಚೈವ ಪ್ರಕಂಪನಮ್ ॥ ೬೮॥

ಕರೌ ವಕ್ಷಸಿ ನಿಕ್ಷಿಪ್ಯ ಕುಬ್ಜೀಭೂತಸ್ತಥೈವ ಚ ।<br/>
ದಂತೋಷ್ಠಸ್ಫುರಣಂ ಚೈವ ಚಿಬುಕಸ್ಯ ಪ್ರಕಂಪನಮ್ ॥ ೬೯॥

ಕಾರ್ಯಂ ಶನೈಶ್ಚ ಕರ್ತವ್ಯಂ ಶೀತಾಭಿನಯನೇ ಗತೌ ।<br/>
ತಥಾ ಭಯಾನಕೇ ಚೈವ ಗತಿಃ ಕಾರ್ಯಾ ವಿಚಕ್ಷಣೈಃ ॥ ೭೦॥

ಸ್ತ್ರೀಣಾಂ ಕಾಪುರುಷಾಣಾಂ ಚ ಯೇ ಚಾನ್ಯೇ ಸತ್ತ್ವವರ್ಜಿತಾಃ ।<br/>
ವಿಸ್ಫಾರಿತೇ ಚಲೇ ನೇತ್ರೇ ವಿಧುತಂ ಚ ಶಿರಸ್ತಥಾ ॥ ೭೧॥

ಭಯಸಂಯುಕ್ತಯಾ ದೃಷ್ಟ್ಯಾ ಪಾರ್ಶ್ವಯೋಶ್ಚ ವಿಲೋಕನೈಃ ।<br/>
ದ್ರುತೈಶ್ಚೂರ್ಣಪದೈಶ್ಚೈವ ಬದ್ಧ್ವಾ ಹಸ್ತಂ ಕಪೋತಕಮ್ ॥ ೭೨॥

ಪ್ರವೇಪಿತಶರೀರಶ್ಚ ಶುಷ್ಕೋಷ್ಠಸ್ಸ್ಖಲಿತಂ ವ್ರಜೇತ್ ।<br/>
ಏಷಾನುಕರಣೇ ಕಾರ್ಯಾ ತರ್ಜನೇ ತ್ರಾಸನೇ ತಥಾ ॥ ೭೩॥

ಸತ್ತ್ವಂ ಚ ವಿಕೃತಂ ದೃಷ್ಟ್ವಾ ಶ್ರುತ್ವಾ ಚ ವಿಕೃತಂ ಸ್ವರಮ್ ।<br/>
ಏಷಾ ಸ್ತ್ರೀಣಾಂ ಪ್ರಕರ್ತ್ತವ್ಯಾ ನೃಣಾಂ ಚಾಕ್ಷಿಪ್ತವಿಕ್ರಮಾ ॥ ೭೪॥

ಕ್ವಚಿದಾಸನ್ನಪತಿತೈರ್ವಿಕೃಷ್ಟಪತಿತೈಃ ಕ್ವಚಿತ್ ।<br/>
ಏಲಕಾಕ್ರೀಡಿತೈಃ ಪಾದೈರುಪರ್ಯುಪರಿ ಪಾತಿತೈಃ ॥ ೭೫॥

ಏಷಾಮೇವಾನುಗೈರ್ಹಸ್ತೈರ್ಗತಿಂ ಭೀತೇಷು ಯೋಜಯೇತ್ ।<br/>
ವಣಿಜಾಂ ಸಚಿವಾನಾಂ ಚ ಗತಿಃ ಕಾರ್ಯಾ ಸ್ವಭಾವಜಾ ॥ ೭೬॥

ಕೃತ್ವಾ ನಾಭಿತಟೇ ಹಸ್ತಮುತ್ತಾನಖಟಕಾಮುಖಮ್ ।<br/>
ಆದ್ಯಂ ಚಾರಾಲಮುತ್ತಾನಂ ಕುರ್ಯಾತ್ಪಾರ್ಶ್ವಂ ಸ್ತನಾಂತರೇ ॥ ೭೭॥

ನ ನಿಷಣ್ಣಂ ನ ಚ ಸ್ತಬ್ಧಂ ನ ಚಾಪಿ ಪರಿವಾಹಿತಮ್ ।<br/>
ಕೃತ್ವಾ ಗಾತ್ರಂ ತಥಾ ಗಚ್ಛೇತ್ತೇನ ಚೈವ ಕ್ರಮೇಣ ತು ॥ ೭೮॥

ಅತಿಕ್ರಾಂತೈರ್ಪದೈರ್ವಿಪ್ರಾ ದ್ವಿತಾಲಾಂತರಗಾಮಿಭಿಃ ।<br/>
ಯತೀನಾಂ ಶ್ರಮಣಾನಾಂ ಚ ಯೇ ಚಾನ್ಯೇ ತಪಸಿ ಸ್ಥಿತಾಃ ॥ ೭೯॥

ತೇಷಾಂ ಕಾರ್ಯಾ ಗತಿರ್ಯೇ ತು ನೈಷ್ಠಿಕಂ ವ್ರತಮಾಶ್ರಿತಾಃ ।<br/>
ಆಲೋಲಚಕ್ಷುಶ್ಚ ಭವೇದ್ಯುಗಮಾತ್ರನಿರೀಕ್ಷಣಃ ॥ ೮೦॥

ಉಪಸ್ಥಿತಸ್ಮೃತಿಶ್ಚೈವ ಗಾತ್ರಂ ಸರ್ವಂ ವಿಧಾಯ ಚ ।<br/>
ಅಚಂಚಲಮನಾಶ್ಚೈವ ಯಥಾವಲ್ಲಿಂಗಮಾಶ್ರಿತಃ ॥ ೮೧॥

ವಿನೀತವೇಷಶ್ಚ ಭವೇತ್ ಕಷಾಯವಸನಸ್ತಥಾ ।<br/>
ಪ್ರಥಮಂ ಸಮಪಾದೇನ ಸ್ಥಿತ್ವಾ ಸ್ಥಾನೇನ ವೈ ಬುಧಃ ॥ ೮೨॥

ಹಸ್ತಂ ಚ ಚತುರಂ ಕೃತ್ವಾ ತಥಾ ಚೈಕಂ ಪ್ರಸಾರಯೇತ್ ।<br/>
ಪ್ರಸನ್ನಂ ವದನಂ ಕೃತ್ವಾ ಪ್ರಯೋಗಸ್ಯ ವಶಾನುಗಃ ॥ ೮೩॥

ಅನಿಷಣ್ಣೇನ ಗಾತ್ರೇಣ ಗತಿಂ ಗಚ್ಛೇದ್ ವ್ಯತಿಕ್ರಮಾತ್ ।<br/>
ಉತ್ತಮಾನಾಂ ಭವೇದೇಷಾ ಲಿಂಗಿನಾಂ ಯೇ ಮಹಾವ್ರತಾಃ ॥ ೮೪॥

ಏಭಿರೇವ ವಿಪರ್ಯಸ್ತೈರ್ಗುಣೈರನ್ಯೇಷು ಯೋಜಯೇತ್ ।<br/>
ತಥಾ ವ್ರತಾನುಗಾವಸ್ಥಾ ಹ್ಯನ್ಯೇಷಾಂ ಲಿಂಗಿನಾಂ ಗತಿಃ ॥ ೮೫॥

ವಿಭ್ರಾಂತಾ ವಾಪ್ಯುದಾತ್ತಾ ವಾ ವಿಭ್ರಾಂತನಿಭೃತಾಪಿ ವಾ ।<br/>
ಶಕಟಾಸ್ಯಸ್ಥಿತೈಃ ಪಾದೈರತಿಕ್ರಾಂತೈಸ್ತಥೈವ ಚ ॥ ೮೬॥

ಕಾರ್ಯಾ ಪಾಶುಪತಾನಾಂ ಚ ಗತಿರುದ್ಧತಗಾಮಿನೀ ।<br/>
ಅಂಧಕಾರೇಽಥ ಯಾನೇ ಚ ಗತಿಃ ಕಾರ್ಯಾ ಪ್ರಯೋಕ್ತೃಭಿಃ ॥ ೮೭॥

ಭೂಮೌ ವಿಸರ್ಪಿತೈಃ ಪಾದೈರ್ಹಸ್ತೈರ್ಮಾರ್ಗಪ್ರದರ್ಶಿಭಿಃ ।<br/>
ರಥಸ್ಥಸ್ಯಾಪಿ ಕರ್ತವ್ಯಾ ಗತಿಶ್ಚೂರ್ಣಪದೈರಥ ॥ ೮೮॥

ಸಮಪಾದಂ ತಥಾ ಸ್ಥಾನಂ ಕೃತ್ವಾ ರಥಗತಿಂ ವ್ರಜೇತ್ ।<br/>
ಧನುರ್ಗೃಹೀತ್ವಾ ಚೈಕೇನ ತಥಾ ಚೈಕೇನ ಕೂಬರಮ್ ॥ ೮೯॥

ಸೂತಶ್ಚಾಸ್ಯ ಭವೇದೇವಂ ಪ್ರತೋದಪ್ರಗ್ರಹಾಕುಲಃ ।<br/>
ವಾಹನಾನಿ ವಿಚಿತ್ರಾಣಿ ಕರ್ತವ್ಯಾನಿ ವಿಭಾಗಶಃ ॥ ೯೦॥

ದ್ರುತೈಶ್ಚೂರ್ಣಪದೈಶ್ಚೈವ ಗಂತವ್ಯಂ ರಂಗಮಂಡಲೇ ।<br/>
ವಿಮಾನಸ್ಥಸ್ಯ ಕರ್ತವ್ಯಾ ಹ್ಯೇಷೈವ ಸ್ಯಂದಿನೀ ಗತಿಃ ॥ ೯೧॥

ಆರೋಢುಮುದ್ವಹೇದ್ ಗಾತ್ರಂ ಕಿಂಚಿತ್ ಸ್ಯಾದುನ್ಮುಖಸ್ಥಿತಮ್ ।<br/>
ಅಸ್ಯೈವ ವೈಪರೀತ್ಯೇನ ಕುರ್ಯಾಚ್ಚಾಪ್ಯವರೋಹಣಮ್ ॥ ೯೨॥

ಅಧೋಽವಲೋಕನೈಶ್ಚೈವ ಮಂಡಲಾವರ್ತನೇನ ಚ ।<br/>
ಆಕಾಶಗಮನೇ ಚೈವ ಕರ್ತವ್ಯಾ ನಾಟ್ಯಯೋಕ್ತೃಭಿಃ ॥ ೯೩॥

ಸ್ಥಾನೇನ ಸಮಪಾದೇನ ತಥಾ ಚೂರ್ಣಪದೈರಪಿ ।<br/>
ವ್ಯೋಮ್ನಶ್ಚಾವತರೇದ್ಯಸ್ತು ತಸ್ಯೈತಾಂ ಕಾರಯೇತ್ ಗತಿಮ್ ॥ ೯೪॥

ಋಜ್ವಾಯತೋನ್ನತನತೈಃ ಕುಟಿಲಾವರ್ತಿತೈರಥ ।<br/>
ಭ್ರಶ್ಯತಶ್ಚ ತಥಾಕಾಶಾದಪವಿದ್ಧಭುಜಾ ಗತಿಃ ॥ ೯೫॥

ವಿಕೀರ್ಣವಸನಾ ಚೈವ ತಥಾ ಭೂಗತಲೋಚನಾ ।<br/>
ಪ್ರಾಸಾದದ್ರುಮಶೈಲೇಷು ನದೀನಿಮ್ನೋನ್ನತೇಷು ಚ ॥ ೯೬॥

ಆರೋಹಣಾವತರಣಂ ಚ ಕಾರ್ಯಮರ್ಥವಶಾದ್ಬುಧೈಃ ।<br/>
ಪ್ರಾಸಾದಾರೋಹಣಂ ಕಾರ್ಯಂ ಅತಿಕ್ರಾಂತೈಃ ಪದೈರಥ ॥ ೯೭॥

ಉದ್ವಾಹ್ಯ ಗಾತ್ರಂ ಪಾದಂ ಚ ಸೋಪಾನೇ ನಿಕ್ಷಿಪೇನ್ನರಃ ।<br/>
ತಥಾವತರಣಂ ಚೈವ ಗಾತ್ರಮಾನಮ್ಯ ರೇಚಯೇತ್ ॥ ೯೮॥

ಪ್ರಾಸಾದೇ ಯನ್ಮಯಾ ಪ್ರೋಕ್ತಃ ಪ್ರತಾರಃ ಕೇವಲೋ ಭವೇತ್ ।<br/>
ಕಿಂಚಿನ್ನತಾಗ್ರಕಾಯಾ ತು ಪ್ರತಾರೇ ಗತಿರಿಷ್ಯತೇ ॥ ೯೯॥

ಜಲಪ್ರಮಾಣಾಪೇಕ್ಷಾ ತು ಜಲಮಧ್ಯೇ ಗತಿರ್ಭವೇತ್ ।<br/>
ತೋಯೇಽಲ್ಪೇ ವಸನೋತ್ಕರ್ಷಃ ಪ್ರಾಜ್ಯೇ ಪಾಣಿವಿಕರ್ಷಣೈಃ ॥ ೧೦೦॥

ಪ್ರಸಾರ್ಯ ಬಾಹುಮೇಕೈಕಂ ಮುಹುರ್ಬಾರಿವಿಕರ್ಷಣೈಃ ।<br/>
ತಿರ್ಯಕ್ ಪ್ರಸಾರಿತಾ ಚೈವ ಹಿಯಮಾಣಾ ಚ ವಾರಿಣಾ ॥ ೧೦೧॥

ಅಶೇಷಾಂಗಾಕುಲಾಧೂತವದನಾ ಗತಿರಿಷ್ಯತೇ ।<br/>
ನೌಸ್ಥಸ್ಯಾಪಿ ಪ್ರಯೋಕ್ತವ್ಯಾ ದ್ರುತೈಶ್ಚೂರ್ಣಪದೈರ್ಗತಿಃ ॥ ೧೦೨॥

ಅತಿಕ್ರಾಂತೇನ ಪಾದೇನ ದ್ವಿತೀಯೇನಾಂಚಿತೇನ ಚ ।<br/>
ಪ್ರಾಸಾದಾರೋಹಣೇ ಯತ್ತು ತದೇವಾದ್ರಿಷು ಕಾರಯೇತ್ ॥ ೧೦೩॥

ಕೇವಲಮೂರ್ಧ್ವನಿಕ್ಷೇಪಮದ್ರಿಷ್ವಂಗಂ ಭವೇದಥ ।<br/>
ದ್ರುಮೇ ಚಾರೋಹಣಂ ಕಾರ್ಯಮತಿಕ್ರಾಂತೈಃ ಸ್ಥಿತೈಃ ಪದೈಃ ॥ ೧೦೪॥

ಸೂಚೀವಿದ್ಧೈರಪಕ್ರಾಂತೈಃ ಪಾರ್ಶ್ವಕ್ರಾಂತೈಸ್ತಥೈವ ಚ ।<br/>
ಏತದೇವಾವತರಣಂ ಸರಿತ್ಸ್ವಪಿ ನಿಯೋಜಯೇತ್ ॥ ೧೦೫॥

ಅನೇನೈವ ವಿಧಾನೇನ ಕರ್ತವ್ಯಂ ಗತಿಚೇಷ್ಟಿತಮ್ ।<br/>
ಸಂಜ್ಞಾಮಾತ್ರೇಣ ಕರ್ತವ್ಯಾನ್ಯೇತಾನಿ ವಿಧಿಪೂರ್ವಕಮ್ ॥ ೧೦೬॥

ಕಸ್ಮಾನ್ಮೃತ ಇತಿ ಪ್ರೋಕ್ತೇ ಕಿಂ ಕರ್ತವ್ಯಂ ಪ್ರಯೋಕ್ತೃಭಿಃ ।<br/>
ಅಂಕುಶಗ್ರಹಣಾನ್ನಾಗಂ ಖಲೀನಗ್ರಹಣಾದ್ಧಯಮ್ ॥ ೧೦೭॥

ಪ್ರಗ್ರಹಗ್ರಹಣಾದ್ಯಾನಮೇವಮೇವಾಪರೇಷ್ವಪಿ ।<br/>
ಅಶ್ವಯಾನೇ ಗತಿಃ ಕಾರ್ಯಾ ವೈಶಾಖಸ್ಥಾನಕೇನ ತು ॥ ೧೦೮॥

ಯಥಾ ಚೂರ್ಣಪದೈಶ್ಚಿತ್ರೈರುಪರ್ಯುಪರಿ ಪಾತಿತೈಃ ।<br/>
ಪನ್ನಗಾನಾಂ ಗತಿಃ ಕಾರ್ಯಾ ಪಾದೈಃ ಸ್ವಸ್ತಿಕಸಂಜ್ಞಿತೈಃ ॥ ೧೦೯॥

ಪಾರ್ಶ್ವಕ್ರಾಂತಂ ಪದಂ ಕುರ್ಯಾತ್ ಸ್ವಸ್ತಿಕಂ ರೇಚಯೇದಿಹ ।<br/>
ವಿಟಸ್ಯಾಪಿ ತು ಕರ್ತವ್ಯಾ ಗತಿರ್ಲಲಿತವಿಕ್ರಮಾ ॥ ೧೧೦॥

ಪಾದೈರಾಕುಂಚಿತೈಃ ಕಿಂಚಿತ್ ತಾಲಾಭ್ಯಂತರಪಾತಿತೈಃ ।<br/>
ಸ್ವಸೌಷ್ಠವಸಮಾಯುಕ್ತೌ ತಥಾ ಹಸ್ತೌ ಪದಾನುಗೌ ॥ ೧೧೧॥

ಖಟಕಾವರ್ಧಮಾನೌ ತು ಕೃತ್ವಾ ವಿಟಗತಿಂ ವ್ರಜೇತ್ ।<br/>
ಕಂಚುಕೀಯಸ್ಯ ಕರ್ತವ್ಯಾ ವಯೋವಸ್ಥಾವಿಶೇಷತಃ ॥ ೧೧೨॥

ಅವೃದ್ಧಸ್ಯ ಪ್ರಯೋಗಜ್ಞೋ ಗತಿಮೇವಂ ಪ್ರಯೋಜಯೇತ್ ।<br/>
ಅರ್ಧತಾಲೋತ್ಥಿತೈಃ ಪಾದೈರ್ವಿಷ್ಕಂಭೈಃ ಋಜುಭಿಸ್ತಥಾ ॥ ೧೧೩॥

ಸಮುದ್ವಹನ್ನಿವಾಂಗಾನಿ ಪಂಕಲಗ್ನ ಇವ ವ್ರಜೇತ್ ।<br/>
ಅಥ ವೃದ್ಧಸ್ಯ ಕರ್ತವ್ಯಾ ಗತಿಃ ಕಂಪಿತದೇಹಿಕಾ ॥ ೧೧೪॥

ವಿಷ್ಕಂಭನಕೃತಪ್ರಾಣಾ ಮಂದೋತ್ಕ್ಷಿಪ್ತಪದಕ್ರಮಾ ।<br/>
ಕೃಶಸ್ಯಾಪ್ಯಭಿನೇಯಾ ವೈ ಗತಿರ್ಮಂದಪರಿಕ್ರಮಾ ॥ ೧೧೫॥

ವ್ಯಾಧಿಗ್ರಸ್ತೇ ಜ್ವರಾರ್ತೇ ಚ ತಪಃಶ್ರಾಂತೇ ಕ್ಷುಧಾನ್ವಿತೇ ।<br/>
ವಿಷ್ಕಂಭನಕೃತಪ್ರಾಣಃ ಕೃಶಃ ಕ್ಷಾಮೋದರಸ್ತಥಾ ॥ ೧೧೬॥

ಕ್ಷಾಮಸ್ವರಕಪೋಲಶ್ಚ ದೀನನೇತ್ರಸ್ತಥೈವ ಚ ।<br/>
ಶನೈರುತ್ಕ್ಷೇಪಣಂ ಚೈವ ಕರ್ತವ್ಯಂ ಹಸ್ತಪಾದಯೋಃ ॥ ೧೧೭॥

ಕಂಪನಂ ಚೈವ ಗಾತ್ರಾಣಾಂ ಕ್ಲೇಶನಂ ಚ ತಥೈವ ಚ ।<br/>
ದೂರಾಧ್ವಾನಂ ಗತಸ್ಯಾಪಿ ಗತಿರ್ಮಂದಪದಕ್ರಮಾ ॥ ೧೧೮॥

ವಿಕೂಣನಂ ಚ ಗಾತ್ರಸ್ಯ ಜಾನುನೋಶ್ಚ ವಿಮರ್ದನಮ್ ।<br/>
ಸ್ಥೂಲಸ್ಯಾಪಿ ತು ಕರ್ತವ್ಯಾ ಗತಿರ್ದೇಹಾನುಕರ್ಷಿಣೀ ॥ ೧೧೯॥

ಸಮುದ್ವಹನಭೂಯಿಷ್ಠಾ ಮಂದೋತ್ಕ್ಷಿಪ್ತಪದಕ್ರಮಾ ।<br/>
ವಿಷ್ಕಂಭಗಾಮೀ ಚ ಭವೇನ್ನಿಃಶ್ವಾಸಬಹುಲಸ್ತಥಾ ॥ ೧೨೦॥

ಶ್ರಮಸ್ವೇದಾಭಿಭೂತಶ್ಚ ವ್ರಜೇಚ್ಚೂರ್ಣಪದೈಸ್ತಥಾ ।<br/>
ಮತ್ತಾನಾಂ ತು ಗತಿಃ ಕಾರ್ಯಾ ಮದೇ ತರುಣಮಧ್ಯಮೇ ॥ ೧೨೧॥

ವಾಮದಕ್ಷಿಣಪಾದಾಭ್ಯಾಂ ಘೂರ್ಣಮಾನಾಪಸರ್ಪಣೈಃ ।<br/>
ಅವಕೃಷ್ಟೇ ಪದೇ ಚೈವ ಹ್ಯನವಸ್ಥಿತಪಾದಿಕಾ ॥ ೧೨೨॥

ವಿಘೂರ್ಣಿತಶರೀರಾ ಚ ಕರೈಃ ಪ್ರಸ್ಖಲಿತೈಸ್ತಥಾ ।<br/>
ಉನ್ಮತ್ತಸ್ಯಾಪಿ ಕರ್ತವ್ಯಾ ಗತಿಸ್ತ್ವನಿಯತಕ್ರಮಾ ॥ ೧೨೩॥

ಬಹುಚಾರೀಸಮಾಯುಕ್ತಾ ಲೋಕಾನುಕರಣಾಶ್ರಯಾ ।<br/>
ರೂಕ್ಷಸ್ಫುಟಿತಕೇಶಶ್ಚ ರಜೋಧ್ವಸ್ತತನುಸ್ತಥಾ ॥ ೧೨೪॥

ಅನಿಮಿತ್ತಪ್ರಕಥನೋ ಬಹುಭಾಷೀ ವಿಕಾರವಾನ್ ।<br/>
ಗಾಯತ್ಯಕಸ್ಮಾದ್ಧಸತಿ ಸಂಗೇ ಚಾಪಿ ನ ಸಜ್ಜತೇ ॥ ೧೨೫॥

ನೃತ್ಯತ್ಯಪಿ ಚ ಸಂಹೃಷ್ಟೋ ವಾದಯತ್ಯಪಿ ವಾ ಪುನಃ ।<br/>
ಕದಾಚಿದ್ಧಾವತಿ ಜವಾತ್ ಕದಾಚಿದವತಿಷ್ಠತೇ ॥ ೧೨೬॥

ಕದಾಚಿದುಪವಿಷ್ಟಸ್ತು ಶಯಾನಃ ಸ್ಯಾತ್ ಕದಾಚನ ।<br/>
ನಾನಾಚೀರಧರಶ್ಚೈವ ರಥ್ಯಾಸ್ವನಿಯತಾಲಯಃ ॥ ೧೨೭॥

ಉನ್ಮತ್ತೋ ಭವತಿ ಹ್ಯೇವಂ ತಸ್ಯೈತಾಂ ಕಾರಯೇದ್ ಗತಿಮ್ ।<br/>
ಸ್ಥಿತ್ವಾ ನೂಪುರಪಾದೇನ ದಂಡಪಾದಂ ಪ್ರಸಾರಯೇತ್ ॥ ೧೨೮॥

ಬದ್ಧಾಂ ಚಾರೀಂ ತಥಾ ಚೈವ ಕೃತ್ವಾ ಸ್ವಸ್ತಿಕಮೇವ ಚ ।<br/>
ಅನೇನ ಚಾರೀಯೋಗೇನ ಪರಿಭ್ರಾಮ್ಯ ತು ಮಂಡಲಮ್ ॥ ೧೨೯॥

ಬಾಹ್ಯಭ್ರಮರಕಂ ಚೈವ ರಂಗಕೋಣೇ ಪ್ರಸಾರಯೇತ್ ।<br/>
ತ್ರಿಕಂ ಸುಲಲಿತಂ ಕೃತ್ವಾ ಲತಾಖ್ಯಂ ಹಸ್ತಮೇವ ಚ ॥ ೧೩೦॥

ವಿಪರ್ಯಯಗತೈರ್ಹಸ್ತೈಃ ಪದ್ಭ್ಯಾಂ ಸಹ ಗತಿರ್ಭವೇತ್ ।<br/>
ತ್ರಿವಿಧಾ ತು ಗತಿಃ ಕಾರ್ಯಾ ಖಂಜಪಂಗುಕವಾಮನೈಃ ॥ ೧೩೧॥

ವಿಕಲಾಂಗಪ್ರಯೋಗೇಣ ಕುಹಕಾಭಿನಯಂ ಪ್ರತಿ ।<br/>
ಏಕಃ ಖಂಜಗತೌ ನಿತ್ಯಂ ಸ್ತಬ್ಧೋ ವೈ ಚರಣೋ ಭವೇತ್ ॥ ೧೩೨॥

ತಥಾ ದ್ವಿತೀಯಃ ಕಾರ್ಯಸ್ತು ಪಾದೋಽಗ್ರತಲಸಂಚರಃ ।<br/>
ಸ್ತಬ್ಧೇನೋತ್ಥಾಪನಂ ಕಾರ್ಯಮಂಗಸ್ಯ ಚರಣೇನ ತು ॥ ೧೩೩॥

ಗಮನೇನ ನಿಷಣ್ಣಃ ಸ್ಯಾದನ್ಯೇನ ಚರಣೇನ ತು ।<br/>
ಇತರೇಣ ನಿಷೀದೇಚ್ಚ ಕ್ರಮೇಣಾನೇನ ವೈ ವ್ರಜೇತ್ ॥ ೧೩೪॥

ಏಷಾ ಖಂಜಗತಿಃ ಕಾರ್ಯಾ ತಲಶಲ್ಯಕ್ಷತೇಷು ಚ ।<br/>
ಪಾದೇನಾಗ್ರತಲಸ್ಥೇನ ಹ್ಯಂಚಿತೇನ ವ್ರಜೇತ್ತಥಾ ॥ ೧೩೫॥

ನಿಷಣ್ಣದೇಹಾ ಪಂಗೋಸ್ತು ನತಜಂಘಾ ತಥೈವ ಚ ।<br/>
ಸರ್ವಸಂಕುಚಿತಾಂಗಾ ಚ ವಾಮನೇ ಗತಿರಿಷ್ಯತೇ ॥ ೧೩೬॥

ನ ತಸ್ಯ ವಿಕ್ರಮಃ ಕಾರ್ಯೋ ವಿಕ್ಷೇಪಶ್ಚರಣಸ್ಯ ಚ ।<br/>
ಸೋದ್ವಾಹಿತಾ ಚೂರ್ಣಪದಾ ಸಾ ಕಾರ್ಯಾ ಕುಹನಾತ್ಮಿಕಾ ॥ ೧೩೭॥

ವಿದೂಷಕಸ್ಯಾಪಿ ಗತಿರ್ಹಾಸ್ಯತ್ರಯಸಮನ್ವಿತಾ ।<br/>
ಅಂಗವಾಕ್ಯಕೃತಂ ಹಾಸ್ಯಂ ಹಾಸ್ಯಂ ನೇಪಥ್ಯಜಂ ಸ್ಮೃತಮ್ ॥ ೧೩೮॥

ದಂತುರಃ ಖಲತಿಃ ಕುಬ್ಜಃ ಖಂಜಶ್ಚ ವಿಕೃತಾನನಃ ।<br/>
ಯ ಈದೃಶಃ ಪ್ರವೇಶಃ ಸ್ಯಾದಂಗಹಾಸ್ಯಂ ತು ತದ್ಭವೇತ್ ॥ ೧೩೯॥

ಯದಾ ತು ಬಕವದ್ಗಚ್ಛೇದುಲ್ಲೋಕಿತವಿಲೋಕಿತೈಃ ।<br/>
ಅನ್ಯಾಯತಪದತ್ವಾಚ್ಚ ಅಂಗಹಾಸ್ಯೋ ಭವೇತ್ಸ ತು ॥ ೧೪೦॥

ಕಾರ್ಯಹಾಸ್ಯಂ ತು ವಿಜ್ಞೇಯಮಸಂಬದ್ಧಪ್ರಭಾಷಣಾತ್ ।<br/>
ಅನರ್ಥಕೈರ್ವಿಕಾರೈಶ್ಚ ತಥಾ ಚಾಶ್ಲೀಲಭಾಷಿತೈಃ ॥ ೧೪೧॥

ಚೀರಚರ್ಮಮಶೀಭಸ್ಮಗೈರಿಕಾದ್ಯೈಸ್ತು ಮಂಡಿತಃ ।<br/>
ಯಸ್ತಾದೃಶೋ ಭವೇದ್ವಿಪ್ರಾ ಹಾಸ್ಯೋ ನೇಪಥ್ಯಜಸ್ತು ಸಃ ॥ ೧೪೨॥

ತಸ್ಮಾತ್ತು ಪ್ರಕೃತಿಂ ಜ್ಞಾತ್ವಾ ಭಾವಃ ಕಾರ್ಯಸ್ತು ತತ್ತ್ವತಃ ।<br/>
ಗತಿಪ್ರಚಾರಂ ವಿಭಜೇತ್ ನಾನಾವಸ್ಥಾಂತರಾತ್ಮಕಮ್ ॥ ೧೪೩॥

ಸ್ವಭಾವಜಾಯಾಂ ವಿನ್ಯಸ್ಯ ಕುಟಿಲಂ ವಾಮಕೇ ಕರೇ ।<br/>
ತದಾ ದಕ್ಷಿಣಹಸ್ತೇ ಚ ಕುರ್ಯಾಚ್ಚತುರಕಂ ಪುನಃ ॥ ೧೪೪॥

ಪಾರ್ಶ್ವಮೇಕಂ ಶಿರಶ್ಚೈವ ಹಸ್ತೋಽಥ ಚರಣಸ್ತಥಾ ।<br/>
ಪರ್ಯಾಯಶಃ ಸನ್ನಮಯೇಲ್ಲಯತಾಲವಶಾನುಗಃ ॥ ೧೪೫॥

ಸ್ವಭಾವಜಾ ತು ತಸ್ಯೈಷಾ ಗತಿರನ್ಯಾ ವಿಕಾರಜಾ ।<br/>
ಅಲಾಭಲಾಭಾತ್ ಮುಕ್ತಸ್ಯ ಸ್ತಬ್ಧಾ ತಸ್ಯ ಗತಿರ್ಭವೇತ್ ॥ ೧೪೬॥

ಕಾರ್ಯಾ ಚೈವ ಹಿ ನೀಚಾನಾಂ ಚೇಟಾದೀನಾಂ ಪರಿಕ್ರಮಾತ್ ।<br/>
ಅಧಮಾ ಇತಿ ಯೇ ಖ್ಯಾತಾ ನಾನಾಶೀಲಾಶ್ಚ ತೇ ಪುನಃ ॥ ೧೪೭॥

ಪಾರ್ಶ್ವಸೇಕಂ ಶಿರಶ್ಚೈವ ಕರಃ ಸಚರಣಸ್ತಥಾ ।<br/>
ಶಕಾರಸ್ಯಾಪಿ ಕರ್ತವ್ಯಾ ಗತಿಶ್ಚಂಚಲದೇಹಿಕಾ ।<br/>
ಗತೌ ನಮೇತ ಚೇಟಾನಾಂ ದೃಷ್ಟಿಶ್ಚಾರ್ಧವಿಚಾರಿಣೀ ॥ ೧೪೮॥

ವಸ್ತ್ರಾಭರಣಸಂಸ್ಪರ್ಶೈರ್ಮುಹುರ್ಮುಹುರವೇಕ್ಷಿತೈಃ ।<br/>
ಗಾತ್ರೈರ್ವಿಕಾರವಿಕ್ಷಿಪ್ತೈಃ ಲಂಬವಸ್ತ್ರಸ್ರಜಾ ತಥಾ ॥ ೧೪೯॥

ಸಗರ್ವಿತಾ ಚೂರ್ಣಪದಾ ಶಕಾರಸ್ಯ ಗತಿರ್ಭವೇತ್ ।<br/>
ಜಾತ್ಯಾ ನೀಚೇಷು ಯೋಕ್ತವ್ಯಾ ವಿಲೋಕನಪರಾ ಗತಿಃ ॥ ೧೫೦॥

ಅಸಂಸ್ಪರ್ಶಾಚ್ಚ ಲೋಕಸ್ಯ ಸ್ವಾಂಗಾನಿ ವಿನಿಗೂಹ್ಯ ಚ ।<br/>
ಮ್ಲೇಚ್ಛಾನಾಂ ಜಾತಯೋ ಯಾಸ್ತು ಪುಲಿಂದಶಬರಾದಯಃ ॥ ೧೫೧॥

ತೇಷಾಂ ದೇಶಾನುಸಾರೇಣ ಕಾರ್ಯಂ ಗತಿವಿಚೇಷ್ಟಿತಮ್ ।<br/>
ಪಕ್ಷಿಣಾಂ ಶ್ವಾಪದಾನಾಂ ಚ ಪಶೂನಾಂ ಚ ದ್ವಿಜೋತ್ತಮಾಃ ॥ ೧೫೨॥

ಸ್ವಸ್ವಜಾತಿಸಮುತ್ಥೇನ ಸ್ವಭಾವೇನ ಗತಿರ್ಭವೇತ್ ।<br/>
ಸಿಂಹರ್ಕ್ಷವಾನರಾಣಾಂ ಚ ಗತಿಃ ಕಾರ್ಯಾ ಪ್ರಯೋಕ್ತೃಭಿಃ ॥ ೧೫೩॥

ಯಾ ಕೃತಾ ನರಸಿಂಹೇನ ವಿಷ್ಣುನಾ ಪ್ರಭವಿಷ್ಣುನಾ ।<br/>
ಆಲೀಢಸ್ಥಾನಕಂ ಕೃತ್ವಾ ಗಾತ್ರಂ ತಸ್ಯೈವ ಚಾನುಗಮ್ ॥ ೧೫೪॥

ಜಾನೂಪರಿ ಕರಂ ಹ್ಯೇಕಮಪರಂ ವಕ್ಷಸಿ ಸ್ಥಿತಮ್ ।<br/>
ಅವಲೋಕ್ಯ ದಿಶಃ ಕೃತ್ವಾ ಚಿಬುಕಂ ಬಾಹುಮಸ್ತಕೇ ॥ ೧೫೫॥

ಗಂತವ್ಯಂ ವಿಕ್ರಮೈರ್ವಿಪ್ರಾಃ ಪಂಚತಾಲಾಂತರೋತ್ಥಿತೈಃ ।<br/>
ನಿಯುದ್ಧಸಮಯೇ ಚೈವ ರಂಗಾವತರಣೇ ತಥಾ ॥ ೧೫೬॥

ಸಿಂಹಾದೀನಾಂ ಪ್ರಯೋಕ್ತವ್ಯಾ ಗತಿರೇಷಾ ಪ್ರಯೋಕ್ತೃಭಿಃ ।<br/>
ಶೇಷಾಣಾಮರ್ಥಯೋಗೇನ ಗತಿಂ ಸ್ಥಾನಂ ಚ ಯೋಜಯೇತ್ ॥ ೧೫೭॥

ವಾಹನಾರ್ಥಪ್ರಯೋಗೇಷು ರಂಗಾವತರಣೇಷು ಚ ।<br/>
ಏವಮೇತಾಃ ಪ್ರಯೋಕ್ತವ್ಯಾ ನರಾಣಾಂ ಗತಯೋ ಬುಧೈಃ ॥ ೧೫೮॥

ನೋಕ್ತಾ ಯಾ ಯಾ ಮಯಾ ಹ್ಯತ್ರ ಗ್ರಾಹ್ಯಾಸ್ತಾಸ್ತಾಶ್ಚ ಲೋಕತಃ ।<br/>
ಅತಃ ಪರಂ ಪ್ರವಕ್ಷ್ಯಾಮಿ ಸ್ತ್ರೀಣಾಂ ಗತಿವಿಚೇಷ್ಟಿತಮ್ ॥ ೧೫೯॥

ಸ್ತ್ರೀಣಾಂ ಸ್ಥಾನಾನಿ ಕಾರ್ಯಾಣಿ ಗತಿಷ್ವಾಭರಣೇಷು ಚ ।<br/>
ಆಯತಂ ಚಾವಹಿತ್ಥಂ ಚ ಅಶ್ವಕ್ರಾಂತಮಥಾಪಿ ಚ ॥ ೧೬೦॥

ಸ್ಥಾನಾನ್ಯೇತಾನಿ ನಾರೀಣಾಮಥ ಲಕ್ಷಣಮುಚ್ಯತೇ ।<br/>
ವಾಮಃ ಸ್ವಭಾವತೋ ಯತ್ರ ಪಾದೋ ವಿರಚಿತಃ ಸಮಃ ॥ ೧೬೧॥

ತಾಲಮಾತ್ರಾಂತರೇ ನ್ಯಸ್ತಸ್ತ್ರ್ಯಶ್ರಃ ಪಕ್ಷಸ್ಥಿತೋಽಪರಃ ।<br/>
ಪ್ರಸನ್ನಮಾನನಮುರಃ ಸಮಂ ಯತ್ರ ಸಮುನ್ನತಮ್ ॥ ೧೬೨॥

ಲತಾನಿತಂಬಗೌ ಹಸ್ತೌ ಸ್ಥಾನಂ ಜ್ಞೇಯಂ ತದಾಯತಮ್ ।<br/>
ದಕ್ಷಿಣಸ್ತು ಸಮಃ ಪಾದಃ ತ್ರ್ಯಶ್ರಃ ಪಕ್ಷಸ್ಥಿತೋಽಪರಃ ॥ ೧೬೩॥

ವಾಮಃ ಸಮುನ್ನತಕಟಿಶ್ಚಾಯತೇ ಸ್ಥಾನಕೇ ಭವೇತ್ ।<br/>
ಆವಾಹನೇ ವಿಸರ್ಗೇ ಚ ತಥಾ ನಿರ್ವರ್ಣನೇಷು ಚ ॥ ೧೬೪॥

ಚಿಂತಾಯಾಂ ಚಾವಹಿತ್ಥೇ ಚ ಸ್ಥಾನಮೇತತ್ ಪ್ರಯೋಜಯೇತ್ ।<br/>
ರಂಗಾವತರಣಾರಂಭಃ ಪುಷ್ಪಾಂಜಲಿವಿಸರ್ಜನಮ್ ॥ ೧೬೫॥

ಮನ್ಮಥೇರ್ಷ್ಯೋದ್ಭವಂ ಕೋಪಂ ತರ್ಜನ್ಯಂಗುಲಿಮೋಟನಮ್ ।<br/>
ನಿಷೇಧಗರ್ವಗಾಂಭೀರ್ಯಮೌನಂ ಮಾನಾವಲಂಬನಮ್ ॥ ೧೬೬॥

ಸ್ಥಾನೇಽಸ್ಮಿನ್ ಸಂವಿಧಾತವ್ಯಂ ದಿಗಂತರನಿರೂಪಣಮ್ ।<br/>
ಸಮೋ ಯತ್ರ ಸ್ಥಿತೋ ವಾಮಸ್ತ್ರ್ಯಶ್ರಃ ಪಕ್ಷಸ್ಥಿತೋಽಪರಃ ॥ ೧೬೭॥

ಸಮುನ್ನತಕಟಿರ್ವಾಮಸ್ತ್ವವಹಿತ್ಥಂ ತು ತದ್ಭವೇತ್ ।<br/>
ಪುರೋ ವಿಚಲಿತಸ್ತ್ರ್ಯಶ್ರಸ್ತದನ್ಯೋಪಸೃತಃ ಸಮಃ ॥ ೧೬೮॥

ಪಾದಸ್ತಾಲಾಂತರನ್ಯಸ್ತಸ್ತ್ರಿಕಮೀಷತ್ಸಮುನ್ನತಮ್ ।<br/>
ಪಾಣಿರ್ಲತಾಖ್ಯೋ ಯತ್ರೈಕಸ್ತದನ್ಯಸ್ತು ನಿತಂಬಗಃ ॥ ೧೬೯॥

ಅವಹಿತ್ಥಂ ಸಮಾಖ್ಯಾತಂ ಸ್ಥಾನಮಾಗಮಭೂಷಣೈಃ ।<br/>
ಸ್ತ್ರೀಣಾಮೇತತ್ ಸ್ಮೃತಂ ಸ್ಥಾನಂ ಸಂಲಾಪೇ ತು ಸ್ವಭಾವಜೇ ॥ ೧೭೦॥

ನಿಶ್ಚಯೇ ಪರಿತೋಷೇ ಚ ವಿತರ್ಕೇ ಚಿಂತನೇ ತಥಾ ।<br/>
ವಿಲಾಸಲೀಲಾವಿಬ್ವೋಕಶೃಂಗಾರಾತ್ಮನಿರೂಪಣೇ ॥ ೧೭೧॥

ಸ್ಥಾನಮೇತತ್ಪ್ರಯೋಕ್ತವ್ಯಂ ಭರ್ತುರ್ಮಾರ್ಗವಿಲೋಕನೇ ।<br/>
ಪಾದಃ ಸಮಸ್ಥಿತಶ್ಚೈಕ ಏಕಶ್ಚಾಗ್ರತಲಾಂಚಿತಃ ॥ ೧೭೨॥

ಸೂಚೀವಿದ್ಧಮವಿದ್ಧಂ ವಾ ತದಶ್ವಕ್ರಾಂತಮುಚ್ಯತೇ ।<br/>
ಸ್ಖಲಿತಂ ಘೂರ್ಣಿತಂ ಚೈವ ಗಲಿತಾಂಬರಧಾರಣಮ್ ॥ ೧೭೩॥

ಕುಸುಮಸ್ತಬಕಾದಾನಂ ಪರಿರಕ್ಷಣಮೇವ ಚ ।<br/>
ವಿತ್ರಾಸನಂ ಸಲಲಿತಂ ತರುಶಾಖಾವಲಂಬನಮ್ ॥ ೧೭೪॥

ಸ್ಥಾನೇಽಸ್ಮಿನ್ ಸಂವಿಧಾನೀಯಂ ಸ್ತ್ರೀಣಾಮೇತತ್ಪ್ರಯೋಕ್ತೃಭಿಃ ।<br/>
ಶಾಖಾವಲಂಬನೇ ಕಾರ್ಯಂ ಸ್ತಬಕಗ್ರಹಣೇ ತಥಾ ॥ ೧೭೫॥

ವಿಶ್ರಾಮೇಷ್ವಥ ದೇವಾನಾಂ ನರಾಣಾಂ ಚಾರ್ಥಯೋಗತಃ ।<br/>
ಸ್ಥಾನಕಂ ತಾವದೇವ ಸ್ಯಾದ್ಯಾವಚ್ಚೇಷ್ಟಾ ಪ್ರವರ್ತತೇ ॥ ೧೭೬॥

ಭಗ್ನಂ ಚ ಸ್ಥಾನಕಂ ನೃತ್ತೇ ಚಾರೀ ಚೇತ್ಸಮುಪಸ್ಥಿತಾ ।<br/>
ಏವಂ ಸ್ಥಾನವಿಧಿಃ ಕಾರ್ಯಃ ಸ್ತ್ರೀಣಾಂ ನೃಣಾಮಥಾಪಿ ಚ ॥ ೧೭೭॥

ಪುನಶ್ಚಾಸಾಂ ಪ್ರವಕ್ಷ್ಯಾಮಿ ಗತಿಂ ಪ್ರಕೃತಿಸಂಸ್ಥಿತಾಮ್ ।<br/>
ಕೃತ್ವಾವಹಿತ್ಥಂ ಸ್ಥಾನಂ ತು ವಾಮಂ ಚಾಧೋಮುಖಂ ಕರಮ್ ॥ ೧೭೮॥

ನಾಭಿಪ್ರದೇಶೇ ವಿನ್ಯಸ್ಯ ಸವ್ಯಂ ಚ ಖಟಕಾಮುಖಮ್ ।<br/>
ತತಃ ಸಲಲಿತಂ ಪಾದಂ ತಾಲಮಾತ್ರಸಮುತ್ಥಿತಮ್ ॥ ೧೭೯॥

ದಕ್ಷಿಣಂ ವಾಮಪಾದಸ್ಯ ಬಾಹ್ಯಪಾರ್ಶ್ವೇ ವಿನಿಕ್ಷಿಪೇತ್ ।<br/>
ತೇನೈವ ಸಮಕಾಲಂ ಚ ಲತಾಖ್ಯಂ ವಾಮಕಂ ಭುಜಮ್ ॥ ೧೮೦॥

ದಕ್ಷಿಣಂ ವಿನಮೇತ್ಪಾರ್ಶ್ವಂ ನ್ಯಸೇನ್ನಾಭಿತಟೇ ತತಃ ।<br/>
ನಿತಂಬೇ ದಕ್ಷಿಣಂ ಕೃತ್ವಾ ಹಸ್ತಂ ಚೋದ್ವೇಷ್ಟ್ಯ ವಾಮಕಮ್ ॥ ೧೮೧॥

ತತೋ ವಾಮಪದಂ ದದ್ಯಾತ್ ಲತಾಹಸ್ತಂ ಚ ದಕ್ಷಿಣಮ್ ।<br/>
ಲೀಲಯೋದ್ವಾಹಿತೇನಾಥ ಶಿರಸಾನುಗತೇನ ಚ ॥ ೧೮೨॥

ಕಿಂಚಿನ್ನತೇನ ಗಾತ್ರೇಣ ಗಚ್ಛೇತ್ಪಂಚಪದೀಂ ತತಃ ।<br/>
ಯೋ ವಿಧಿಃ ಪುರುಷಾಣಾಂ ತು ರಂಗಪೀಠಪರಿಕ್ರಮೇ ॥ ೧೮೩॥

ಸ ಏವ ಪ್ರಮದಾನಾಂ ವೈ ಕರ್ತವ್ಯೋ ನಾಟ್ಯಯೋಕ್ತೃಭಿಃ ।<br/>
ಷಟ್ಕಲಂ ತು ನ ಕರ್ತವ್ಯಂ ತಥಾಷ್ಟಕಲಮೇವ ಚ ॥ ೧೮೪॥

ಪಾದಸ್ಯ ಪತನಂ ತಜ್ಜ್ಞೈಃ ಖೇದನಂ ತದ್ಭವೇತ್ಸ್ತ್ರಿಯಾಃ ।<br/>
ಸಯೌವನಾನಾಂ ನಾರೀಣಾಮೇವಂ ಕಾರ್ಯಾ ಗತಿರ್ಬುಧೈಃ ॥ ೧೮೫॥

ಸ್ಥವೀಯಸೀನಾಮೇತಾಸಾಂ ಸಂಪ್ರವಕ್ಷ್ಯಾಮ್ಯಹಂ ಗತಿಮ್ ।<br/>
ಕೃತ್ವಾಪವಿದ್ಧಂ ಸ್ಥಾನಂತು ವಾಮಂ ನ್ಯಸ್ಯ ಕಟೀತಟೇ ॥ ೧೮೬॥

ಆದ್ಯಂ ಚಾರಾಲಮುತ್ತಾನಂ ಕುರ್ಯಾನ್ನಾಭಿಸ್ತನಾಂತರೇ ।<br/>
ನ ನಿಷಣ್ಣಂ ನ ಚ ಸ್ತಬ್ಧಂ ನ ಚಾಪಿ ಪರಿವಾಹಿತಮ್ ॥ ೧೮೭॥

ಕೃತ್ವಾ ಗಾತ್ರಂ ತತೋ ಗಚ್ಛೇತ್ತೇನೈವೇಹ ಕ್ರಮೇಣ ತು ।<br/>
ಪ್ರೇಷ್ಯಾಣಾಮಪಿ ಕರ್ತವ್ಯಾ ಗತಿರುದ್ಭ್ರಾಂತಗಾಮಿನೀ ॥ ೧೮೮॥

ಕ್ವಚಿದುನ್ನಮಿತೈರ್ಗಾತ್ರೈಃ ಆವಿದ್ಧಭುಜವಿಕ್ರಮಾ ।<br/>
ಸ್ಥಾನಂ ಕೃತ್ವಾವಹಿತ್ಥಂ ಚ ವಾಮಂ ಚಾಧೋಮುಖಂ ಭುಜಮ್ ॥ ೧೮೯॥

ನಾಭಿಪ್ರದೇಶೇ ವಿನ್ಯಸ್ಯ ಸವ್ಯಂ ಚ ಖಟಕಾಮುಖಮ್ ।<br/>
ಅರ್ಧನಾರೀಗತಿಃ ಕಾರ್ಯಾ ಸ್ತ್ರೀಪುಂಸಾಭ್ಯಾಂ ವಿಮಿಶ್ರಿತಾ ॥ ೧೯೦॥

ಉದಾತ್ತಲಲಿತೈರ್ಗಾತ್ರೈಃ ಪಾದೈರ್ಲೀಲಾಸಮನ್ವಿತೈಃ ।<br/>
ಯಾ ಪೂರ್ವಮೇವಾಭಿಹಿತಾ ಹ್ಯುತ್ತಮಾನಾಂ ಗತಿರ್ಮಯಾ ॥ ೧೯೧॥

ಸ್ತ್ರೀಣಾಂ ಕಾಪುರುಷಾಣಾಂ ಚ ತತೋಽರ್ಧಾರ್ಧಂ ತು ಯೋಜಯೇತ್ ।<br/>
ಮಧ್ಯಮೋತ್ತಮನೀಚಾನಾಂ ನೃಣಾಂ ಯದ್ ಗತಿಚೇಷ್ಟಿತಮ್ ॥ ೧೯೨॥

ಸ್ತ್ರೀಣಾಂ ತದೇವ ಕರ್ತವ್ಯಾ ಲಲಿತೈಃ ಪದವಿಕ್ರಮೈಃ ।<br/>
ಬಾಲಾನಾಮಪಿ ಕರ್ತವ್ಯಾ ಸ್ವಚ್ಛಂದಪದವಿಕ್ರಮಾ ॥ ೧೯೩॥

ನ ತಸ್ಯಾಃ ಸೌಷ್ಠವಂ ಕಾರ್ಯಂ ನ ಪ್ರಮಾಣಂ ಪ್ರಯೋಕ್ತೃಭಿಃ ।<br/>
ತೃತೀಯಾ ಪ್ರಕೃತಿಃ ಕಾರ್ಯಾ ನಾಮ್ನಾ ಚೈವ ನಪುಂಸಕಾ ॥ ೧೯೪॥

ನರಸ್ವಭಾವಮುತ್ಸೃಜ್ಯ ಸ್ತ್ರೀಗತಿಂ ತತ್ರ ಯೋಜಯೇತ್ ।<br/>
ವಿಪರ್ಯಯಃ ಪ್ರಯೋಕ್ತವ್ಯಃ ಪುರುಷಸ್ತ್ರೀನಪುಂಸಕೇ ॥ ೧೯೫॥

ಸ್ವಭಾವಮಾತ್ಮನಸ್ತ್ಯಕ್ತ್ವಾ ತದ್ಭಾವಗಮನಾದಿಹ ।<br/>
ವ್ಯಾಜೇನ ಕ್ರೀಡಯಾ ವಾಪಿ ತಥಾ ಭೂಯಂ ಚ ವಂಚನಾತ್ ॥ ೧೯೬॥

ಸ್ತ್ರೀ ಪುಂಸಃ ಪ್ರಕೃತಿಂ ಕುರ್ಯಾತ್ ಸ್ತ್ರೀಭಾವಂ ಪುರುಷೋಽಪಿ ಚ ।<br/>
ಧೈರ್ಯೋದಾರ್ಯೇಣ ಸತ್ತ್ವೇನ ಬುದ್ಧ್ಯಾ ತದ್ವಚ್ಚ ಕರ್ಮಣಾ ॥ ೧೯೭॥

ಸ್ತ್ರೀ ಪುಮಾಂಸಂ ತ್ವಭಿನಯೇತ್ ವೇಷವಾಕ್ಯವಿಚೇಷ್ಟಿತೈಃ ।<br/>
ಸ್ತ್ರೀವೇಷಭಾಷಿತೈರ್ಯುಕ್ತಂ ಪ್ರೇಷಿತಾಪ್ರೇಷಿತೈಸ್ತಥಾ ॥ ೧೯೮॥

ಮೃದುಸನ್ನಗತಿಶ್ಚೈವ ಪುಮಾನ್ ಸ್ತ್ರೀಭಾವಮಾಚರೇತ್ ।<br/>
ಜಾತಿಹೀನಾಶ್ಚ ಯಾ ನಾರ್ಯಃ ಪುಲಿಂದಶಬರಾಂಗನಾಃ ॥ ೧೯೯॥

ಯಾಶ್ಚಾಪಿ ತಾಸಾಂ ಕರ್ತವ್ಯಾ ತಜ್ಜಾತಿಸದೃಶೀ ಗತಿಃ ।<br/>
ವ್ರತಸ್ಥಾನಾಂ ತಪಃಸ್ಥಾನಾಂ ಲಿಂಗಸ್ಥಾನಾಂ ತಥೈವ ಚ ॥ ೨೦೦॥

ಖಸ್ಥಾನಾಂ ಚೈವ ನಾರೀಣಾಂ ಸಮಪಾದಂ ಪ್ರಯೋಜಯೇತ್ ।<br/>
ಉದ್ಧತಾ ಯೇಽಂಗಹಾರಾಃ ಸ್ಯುಃ ಯಾಶ್ಚಾರ್ಯೋ ಮಂಡಲಾನಿ ಚ ॥ ೨೦೧॥

ತಾನಿ ನಾಟ್ಯಪ್ರಯೋಗಜ್ಞೈರ್ನ ಕರ್ತವ್ಯಾನಿ ಯೋಷಿತಾಮ್ ।<br/>
ತಥಾಸನವಿಧಿಃ ಕಾರ್ಯೋ ನೃಣಾಂ ಸ್ತ್ರೀಣಾಂ ವಿಶೇಷತಃ ॥ ೨೦೨॥

ನಾನಾಭಾವಸಮಾಯುಕ್ತಸ್ತಥಾ ಚ ಶಯನಾಶ್ರಯಃ ।<br/>
ವಿಷ್ಕಂಭಿತಾಂಚಿತೌ ಪಾದೌ ತ್ರಿಕಂ ಕಿಂಚಿತ್ಸಮುನ್ನತಮ್ ॥ ೨೦೩॥

ಹಸ್ತೌ ಕಟ್ಯೂರುವಿನ್ಯಸ್ತೌ ಸ್ವಸ್ಥೇ ಸ್ಯಾದುಪವೇಶನೇ ।<br/>
ಪಾದಃ ಪ್ರಸಾರಿತಃ ಕಿಂಚಿದೇಕಶ್ಚೈವಾಸನಾಶ್ರಯಃ ॥ ೨೦೪॥

ಶಿರಃ ಪಾರ್ಶ್ವನತಂ ಚೈವ ಸಚಿಂತ ಉಪವೇಶನೇ ।<br/>
ಚಿಬುಕೋಪಾಶ್ರಿತೌ ಹಸ್ತೌ ಬಾಹುಶೀರ್ಷಾಶ್ರಿತಂ ಶಿರಃ ॥ ೨೦೫॥

ಸಂಪ್ರಣಷ್ಟೇಂದ್ರಿಯಮನಾಃ ಶೋಕೌತ್ಸುಕ್ಯೋಪವೇಶನೇ ।<br/>
ಪ್ರಸಾರ್ಯ ಬಾಹೂ ಶಿಥಿಲೌ ತಥಾ ಶ್ರೋಪಾಶ್ರಯಾಶ್ರಿತಃ ॥ ೨೦೬॥

ಮೋಹಮೂರ್ಚ್ಛಾಮದಗ್ಲಾನಿವಿಷಾದೇಷೂಪವೇಶಯೇತ್ ।<br/>
ಸರ್ವಪಿಂಡೀಕೃತಾಂಗಸ್ತು ಸಂಯುಕ್ತೈಃ ಪಾದಜಾನುಭಿಃ ॥ ೨೦೭॥

ವ್ಯಾಧಿವ್ರೀಡಿತನಿದ್ರಾಸು ಧ್ಯಾನೇ ಚೋಪವಿಶೇನ್ನರಃ ।<br/>
ತಥಾ ಚೋತ್ಕಟಿಕಂ ಸ್ಥಾನಂ ಸ್ಫಿಕ್ಪಾರ್ಷ್ಣೀನಾಂ ಸಮಾಗಮಃ ॥ ೨೦೮॥

ಪಿತ್ರ್ಯೇ ನಿವಾಪೇ ಜಪ್ಯೇ ಚ ಸಂಧ್ಯಾಸ್ವಾಚಮನೇಽಪಿ ಚ ।<br/>
ವಿಷ್ಕಂಭಿತಂ ಪುನಶ್ಚೈವಂ ಜಾನುಂ ಭೂಮೌ ನಿಪಾತಯೇತ್ ॥ ೨೦೯॥

ಪ್ರಿಯಾಪ್ರಸಾದನೇ ಕಾರ್ಯಂ ಹೋಮಾದಿಕರಣೇಷು ಚ ।<br/>
ಮಹೀಗತಾಭ್ಯಾಂ ಜಾನುಭ್ಯಾಮಧೋಮುಖಮವಸ್ಥಿತಮ್ ॥ ೨೧೦॥

ದೇವಾಭಿಗಮನೇ ಚೈವ ರುಷಿತಾನಾಂ ಪ್ರಸಾದನೇ ।<br/>
ಶೋಕೇ ಚಾಕ್ರಂದನೇ ತೀವ್ರೇ ಮೃತಾನಾಂ ಚೈವ ದರ್ಶನೇ ॥ ೨೧೧॥

ತ್ರಾಸನೇ ಚ ಕುಸತ್ತ್ವಾನಾಂ ನೀಚಾನಾಂ ಚೈವ ಯಾಚನೇ ।<br/>
ಹೋಮಯಜ್ಞಕ್ರಿಯಾಯಾಂ ಚ ಪ್ರೇಷ್ಯಾಣಾಂ ಚೈವ ಕಾರಯೇತ್ ॥ ೨೧೨॥

ಮುನೀನಾಂ ನಿಯಮೇಷ್ವೇಷ ಭವೇದಾಸನಜೋ ವಿಧಿಃ ।<br/>
ತಥಾಸನವಿಧಿಃ ಕಾರ್ಯೋ ವಿವಿಧೋ ನಾಟಕಾಶ್ರಯಃ ॥ ೨೧೩॥

ಸ್ತ್ರೀಣಾಂ ಚ ಪುರುಷಾಣಾಂ ಚ ಬಾಹ್ಯಶ್ಚಾಭ್ಯಂತರಸ್ತಥಾ ।<br/>
ಆಭ್ಯಂತರಸ್ತು ನೃಪತೇರ್ಬಾಹ್ಯೋ ಬಾಹ್ಯಗತಸ್ಯ ಚ ॥ ೨೧೪॥

ದೇವಾನಾಂ ನೃಪತೀನಾಂ ಚ ದದ್ಯಾತ್ ಸಿಂಹಾಸನಂ ದ್ವಿಜಃ ।<br/>
ಪುರೋಧಸಾಮಮಾತ್ಯಾನಾಂ ಭವೇದ್ವೇತ್ರಾಸನಂ ತಥಾ ॥ ೨೧೫॥

ಮುಂಡಾಸನಂ ಚ ದಾತವ್ಯಂ ಸೇನಾನೀಯುವರಾಜಯೋಃ ।<br/>
ಕಾಷ್ಠಾಸನಂ ದ್ವಿಜಾತೀನಾಂ ಕುಮಾರಾಣಾಂ ಕುಥಾಸನಮ್ ॥ ೨೧೬॥

ಏವಂ ರಾಜಸಭಾಂ ಪ್ರಾಪ್ಯ ಕಾರ್ಯಸ್ತ್ವಾಸನಜೋ ವಿಧಿಃ ।<br/>
ಸ್ತ್ರೀಣಾಂ ಚಾಪ್ಯಾಸನವಿಧಿಂ ಸಂಪ್ರವಕ್ಷ್ಯಾಮ್ಯಹಂ ಪುನಃ ॥ ೨೧೭॥

ಸಿಂಹಾಸನಂ ತು ರಾಜ್ಞೀನಾಂ ದೇವೀನಾಂ ಮುಂಡಮಾಸನಮ್ ।<br/>
ಪುರೋಧೋಽಮಾತ್ಯಪತ್ನೀನಾಂ ದದ್ಯಾದ್ವೇತ್ರಾಸನಂ ತಥಾ ॥ ೨೧೮॥

ಭೋಗಿನೀನಾಂ ತಥಾ ಚೈವ ವಸ್ತ್ರಂ ಚರ್ಮ ಕುಥೋಽಪಿ ವಾ ।<br/>
ಬ್ರಾಹ್ಮಣೀತಾಪಸೀನಾಂ ಚ ಪಟ್ಟಾಸನಮಥಾಪಿ ಚ ॥ ೨೧೯॥

ವೇಶ್ಯಾನಾಂ ಚ ಪ್ರದಾತವ್ಯಮಾಸನಂ ಚ ಮಯೂರಕಮ್ ।<br/>
ಶೇಷಾಣಾಂ ಪ್ರಮದಾನಾಂ ತು ಭವೇದ್ ಭೂಮ್ಯಾಸನಂ ದ್ವಿಜಾಃ ॥ ೨೨೦॥

ಏವಮಾಭ್ಯಂತರೋ ಜ್ಞೇಯೋ ಬಾಹ್ಯಶ್ಚಾಸನಜೋ ವಿಧಿಃ ।<br/>
ತಥಾ ಸ್ವಗೃಹವಾರ್ತಾಸು ಚ್ಛಂದೇನಾಸನಮಿಷ್ಯತೇ ॥ ೨೨೧॥

ನಿಯಮಸ್ಥಮುನೀನಾಂ ಚ ಭವೇದಾಸನಜೋ ವಿಧಿಃ ।<br/>
ಲಿಂಗಿನಾಮಾಸನವಿಧಿಃ ಕಾರ್ಯೋ ವ್ರತಸಮಾಶ್ರಯಃ ॥ ೨೨೨॥

ಬ್ರುಷೀಮುಂಡಾಸನಪ್ರಾಯಂ ವೇತ್ರಾಸನಮಥಾಪಿ ಚ ।<br/>
ಹೋಮೇ ಯಜ್ಞಕ್ರಿಯಾಯಾಂ ಚ ಪಿತ್ರ್ಯೇಽರ್ಥೇ ಚ ಪ್ರಯೋಜಯೇತ್ ॥ ೨೨೩॥

ಸ್ಥಾನೀಯಾ ಯೇ ಚ ಪುರುಷಾಃ ಕುಲವಿದ್ಯಾಸಮನ್ವಿತಾಃ ।<br/>
ತೇಷಾಮಾಸನಸತ್ಕಾರಃ ಕರ್ತ್ತವ್ಯ ಇಹ ಪಾರ್ಥಿವೈಃ ॥ ೨೨೪॥

ಸಮೇ ಸಮಾಸನಂ ದದ್ಯಾತ್ ಮಧ್ಯೇ ಮಧ್ಯಮಮಾಸನಮ್ ।<br/>
ಅತಿರಿಕ್ತೇಽತಿರಿಕ್ತಂ ಚ ಹೀನೇ ಭೂಮ್ಯಾಸನಂ ಭವೇತ್ ॥ ೨೨೫॥

ಉಪಾಧ್ಯಾಯಸ್ಯ ನೃಪತೇರ್ಗುರೂಣಾಮಗ್ರತೋ ಬುಧೈಃ ।<br/>
ಭೂಮ್ಯಾಸನಂ ತಥಾ ಕಾರ್ಯಮಥವಾ ಕಾಷ್ಠಮಾಸನಮ್ ॥ ೨೨೬॥

ನೌನಾಗರಥಯಾನೇಷು ಭೂಮಿಕಾಷ್ಠಾಸನೇಷು ಚ ।<br/>
ಸಹಾಸನಂ ನ ದುಷ್ಯೇತ ಗುರೂಪಾಧ್ಯಾಯಪಾರ್ಥಿವೈಃ ॥ ೨೨೭॥

ಆಕುಂಚಿತಂ ಸಮಂ ಚೈವ ಪ್ರಸಾರಿತವಿವರ್ತನೇ ।<br/>
ಉದ್ವಾಹಿತಂ ನತಂ ಚೈವ ಶಯನೇ ಕರ್ಮ ಕೀರ್ತ್ಯತೇ ॥ ೨೨೮॥

ಸರ್ವೈರಾಕುಂಚಿತೈರಂಗೈಃ ಶಯ್ಯಾವಿದ್ಧೇ ತು ಜಾನುನೀ ।<br/>
ಸ್ಥಾನಮಾಕುಂಚಿತಂ ನಾಮ ಶೀತಾರ್ತಾನಾಂ ಪ್ರಯೋಜಯೇತ್ ॥ ೨೨೯॥

ಉತ್ತಾನಿತಮುಖಂ ಚೈವ ಸ್ರಸ್ತಮುಕ್ತಕರಂ ತಥಾ ।<br/>
ಸಮಂ ನಾಮ ಪ್ರಸುಪ್ತಸ್ಯ ಸ್ಥಾನಕಂ ಸಂವಿಧೀಯತೇ ॥ ೨೩೦॥

ಏಕಂ ಭುಜಮುಪಾಧಾಯ ಸಂಪ್ರಸಾರಿತಜಾನುಕಮ್ ।<br/>
ಸ್ಥಾನಂ ಪ್ರಸಾರಿತಂ ನಾಮ ಸುಖಸುಪ್ತಸ್ಯ ಕಾರಯೇತ್ ॥ ೨೩೧॥

ಅಧೋಮುಖಸ್ಥಿತಂ ಚೈವ ವಿವರ್ತಿತಮಿತಿ ಸ್ಮೃತಮ್ ।<br/>
ಶಸ್ತ್ರಕ್ಷತಮೃತೋತ್ಕ್ಷಿಪ್ತಮತ್ತೋನ್ಮತ್ತೇಷು ಕಾರಯೇತ್ ॥ ೨೩೨॥

ಅಂಸೋಪರಿ ಶಿರಃ ಕೃತ್ವಾ ಕರ್ಪೂರಕ್ಷೋಭಮೇವ ಚ ।<br/>
ಉದ್ವಾಹಿತಂ ತು ವಿಜ್ಞೇಯಂ ಲೀಲಯಾ ವೇಶನೇ ಪ್ರಭೋಃ ॥ ೨೩೩॥

ಈಷತ್ಪ್ರಸಾರಿತೇ ಜಂಘೇ ಯತ್ರ ಸ್ರಸ್ತೌ ಕರಾವುಭೌ ।<br/>
ಆಲಸ್ಯಶ್ರಮಖೇದೇಷು ನತಂ ಸ್ಥಾನಂ ವಿಧೀಯತೇ ॥ ೨೩೪॥

ಗತಿಪ್ರಾಚಾರಸ್ತು ಮಯೋದಿತೋಽಯಂ
ನೋಕ್ತಶ್ಚ ಯಃ ಸೋಽರ್ಥವಶೇನ ಸಾಧ್ಯಃ ।<br/>
ಅತಃ ಪರಂ ರಂಗಪರಿಕ್ರಮಸ್ಯ
ವಕ್ಷ್ಯಾಮಿ ಕಕ್ಷ್ಯಾಂ ಪ್ರವಿಭಾಗಯುಕ್ತಾಮ್ ॥ ೨೩೫॥

॥ ಇತಿ ಭರತೀಯೇ ನಾಟ್ಯಶಾಸ್ತ್ರೇ ಗತಿಪ್ರಚಾರೋ ನಾಮ ದ್ವಾದಶೋಽಧ್ಯಾಯಃ ॥

---

[← Previous](chapter_11.md) | [Next →](chapter_13.md)
