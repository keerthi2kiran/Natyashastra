# ನಾಟ್ಯಶಾಸ್ತ್ರ ಅಧ್ಯಾಯ ೧೩ ॥ಶ್ರೀರಸ್ತು॥

## ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್

### ಅಥ ತ್ರಯೋದಶೋಽಧ್ಯಾಯಃ<br/><br/>

ಯೇ ತು ಪೂರ್ವಂ ಮಯಾ ಪ್ರೋಕ್ತಾಸ್ತ್ರಯೋ ವೈ ನಾಟ್ಯಮಂಡಪಾಃ ।<br/>
ತೇಷಾಂ ವಿಭಾಗಂ ವಿಜ್ಞಾಯ ತತಃ ಕಕ್ಷ್ಯಾಂ ಪ್ರಯೋಜಯೇತ್ ॥೧॥

ಯೇ ನೇಪಥ್ಯಗೃಹದ್ವಾರೇ ಮಯಾ ಪೂರ್ವಂ ಪ್ರಕೀರ್ತಿತೇ ।<br/>
ತಯೋರ್ಭಾಂಡಸ್ಯ ವಿನ್ಯಾಸೋ ಮಧ್ಯೇ ಕಾರ್ಯಃ ಪ್ರಯೋಕ್ತೃಭಿಃ ॥೨॥

ಕಕ್ಷ್ಯಾವಿಭಾಗೋ ನಿರ್ದೇಶ್ಯೋ ರಂಗಪೀಠಪರಿಕ್ರಮಾತ್ ।<br/>
ಪರಿಕ್ರಮೇಣ ರಂಗಸ್ಯ ಕಕ್ಷ್ಯಾ ಹ್ಯನ್ಯಾ ವಿಧೀಯತೇ ॥೩॥

ಕಕ್ಷ್ಯಾವಿಭಾಗೇ ಜ್ಞೇಯಾನಿ ಗೃಹಾಣಿ ನಗರಾಣಿ ಚ ।<br/>
ಉದ್ಯಾನಾರಾಮಸರಿತಸ್ತ್ವಾಶ್ರಮಾ ಅಟವೀ ತಥಾ ॥೪॥

ಪೃಥಿವೀ ಸಾಗರಾಶ್ಚೈವ ತ್ರೈಲೋಕ್ಯಂ ಸಚರಾಚರಮ್ ।<br/>
ವರ್ಷಾಣಿ ಸಪ್ತದ್ವೀಪಾಶ್ಚ ಪರ್ವತಾ ವಿವಿಧಾಸ್ತಥಾ ॥೫॥

ಅಲೋಕಶ್ಚೈವ ಲೋಕಶ್ಚ ರಸಾತಲಮಥಾಪಿ ಚ ।<br/>
ದೈತ್ಯನಾಗಾಲಯಾಶ್ಚೈವ ಗೃಹಾಣಿ ಭವನಾನಿ ಚ ॥೬॥

ನಗರೇ ವಾ ವನೇ ವಾಪಿ ವರ್ಷೇ ವಾ ಪರ್ವತೇಽಪಿ ವಾ ।<br/>
ಯತ್ರ ವಾರ್ತಾ ಪ್ರವರ್ತೇತ ತತ್ರ ಕಕ್ಷ್ಯಾಂ ಪ್ರವರ್ತಯೇತ್ ॥೭॥

ಬಾಹ್ಯಂ ವಾ ಮಧ್ಯಮಂ ವಾಪಿ ತಥೈವಾಭ್ಯಂತರಂ ಪುನಃ ।<br/>
ದೂರಂ ವಾ ಸನ್ನಿಕೃಷ್ಟಂ ವಾ ದೇಶಂ ತು ಪರಿಕಲ್ಪಯೇತ್ ॥೮॥

ಪೂರ್ವಪ್ರವಿಷ್ಟಾ ಯೇ ರಂಗಂ ಜ್ಞೇಯಾಸ್ತೇಽಭ್ಯಂತರಾ ಬುಧೈಃ ।<br/>
ಪಶ್ಚಾತ್ಪ್ರವಿಷ್ಟಾ ವಿಜ್ಞೇಯಾಃ ಕಕ್ಷ್ಯಾಭಾಗೇ ತು ಬಾಹ್ಯತಃ ॥೯॥

ತೇಷಾಂ ತು ದರ್ಶನೇಚ್ಛುರ್ಯಃ ಪ್ರವಿಶೇದ್ರಂಗಮಂಡಪಮ್ ।<br/>
ದಕ್ಷಿಣಾಭಿಮುಖಃ ಸೋಽಥ ಕುರ್ಯಾದಾತ್ಮನಿವೇದನಮ್ ॥೧೦॥

ಯತೋ ಮುಖಂ ಭವೇದ್ಭಾಂಡಂ ದ್ವಾರಂ ನೇಪಥ್ಯಕಸ್ಯ ಚ ।<br/>
ಸಾ ಮಂತವ್ಯಾ ತು ದಿಕ್ ಪೂರ್ವಾ ನಾಟ್ಯಯೋಗೇ ನ ನಿತ್ಯಶಃ ॥೧೧॥

ನಿಷ್ಕ್ರಾಮೇದ್ಯಶ್ಚ ತಸ್ಮಾದ್ವೈ ಸ ತೇನೈವ ತಥಾ ವ್ರಜೇತ್ ।<br/>
ಯತಸ್ತಸ್ಯ ಕೃತಂ ತೇನ ಪುರುಷೇಣ ನಿವೇದನಮ್ ॥೧೨॥

ನಿಷ್ಕ್ರಾಂತೋಽರ್ಥವಶಾಚ್ಚಾಪಿ ಪ್ರವಿಶೇದ್ಯದಿ ತದ್ಗೃಹಮ್ ।<br/>
ಯತಃ ಪ್ರಾಪ್ತಃ ಸ ಪುರುಷಸ್ತೇನ ಮಾರ್ಗೇಣ ನಿಷ್ಕ್ರಮೇತ್ ॥೧೩॥

ಅಥವಾರ್ಥವಶಾಚ್ಚಾಪಿ ತೇನೈವ ಸಹ ಗಚ್ಛತಿ ।<br/>
ತಥೈವ ಪ್ರವಿಶೇತ್ ಗೇಹಮೇಕಾಕೀ ಸಹಿತೋಽಪಿ ವಾ ॥೧೪॥

ತಯೋಶ್ಚಾಪಿ ಪ್ರವಿಶತೋಃ ಕಕ್ಷ್ಯಾಮನ್ಯಾಂ ವಿನಿರ್ದಿಶೇತ್ ।<br/>
ಪರಿಕ್ರಮೇಣ ರಂಗಸ್ಯ ತ್ವನ್ಯಾ ಕಕ್ಷ್ಯಾ ವಿಧೀಯತೇ ॥೧೫॥

ಸಮೈಶ್ಚ ಸಹಿತೋ ಗಚ್ಛೇನ್ನೀಚೈಶ್ಚ ಪರಿವಾಹಿತಃ ।<br/>
ಅಥ ಪ್ರೇಕ್ಷಣಿಕಾಶ್ಚಾಪಿ ವಿಜ್ಞೇಯಾ ಹ್ಯಗ್ರತೋ ಗತೌ ॥೧೬॥

ಸೈವ ಭೂಮಿಸ್ತು ಬಹುಭಿರ್ವಿಕೃಷ್ಟಾ ಸ್ಯಾತ್ಪರಿಕ್ರಮೈಃ ।<br/>
ಮಧ್ಯಾ ವಾ ಸನ್ನಿಕೃಷ್ಟಾ ವಾ ತೇಷಾಮೇವಂ ವಿಕಲ್ಪಯೇತ್ ॥೧೭॥

ನಗರೇ ವಾ ವನೇ ವಾಪಿ ಸಾಗರೇ ಪರ್ವತೇಽಪಿ ವಾ ।<br/>
ದಿವ್ಯಾನಾಂ ಗಮನಂ ಕಾರ್ಯಂ ದ್ವೀಪೇ ವರ್ಷೇಷು ವಾ ಪುನಃ ॥೧೮॥

ಆಕಾಶೇನ ವಿಮಾನೇನ ಮಾಯಯಾಪ್ಯಥ ವಾ ಪುನಃ ।<br/>
ವಿವಿಧಾಭಿಃ ಕ್ರಿಯಾಭಿರ್ವಾ ನಾನಾರ್ಥಾಭಿಃ ಪ್ರಯೋಗತಃ ॥೧೯॥

ನಾಟಕೇ ಚ್ಛನ್ನವೇಷಾಣಾಂ ದಿವ್ಯಾನಾಂ ಭೂಮಿಸಂಚರಃ ।<br/>
ಮಾನುಷೇ ಕಾರಣಾದೇಷಾಂ ಯಥಾ ಭವತಿ ದರ್ಶನಮ್ ॥೨೦॥

ಭಾರತೇ ತ್ವಥ ಹೈಮೇ ವಾ ಹರಿವರ್ಷ ಇಲಾವೃತೇ ।<br/>
ರಮ್ಯೇ ಕಿಂಪುರುಷೇ ವಾಪಿ ಕುರುಷೂತ್ತರಕೇಷು ವಾ ॥೨೧॥

ದಿವ್ಯಾನಾಂ ಛಂದಗಮನಂ ಸರ್ವವರ್ಷೇಷು ಕೀರ್ತಿತಮ್ ।<br/>
ಭಾರತೇ ಮಾನುಷಾಣಾಂಚ ಗಮನಂ ಸಂವಿಧೀಯತೇ ॥೨೨॥

ಗಚ್ಛೇದ್ಯದಿ ವಿಕೃಷ್ಟಸ್ತು ದೇಶಕಾಲವಶಾನ್ನರಃ ।<br/>
ಅಂಕಚ್ಛೇದೇ ತಮನ್ಯಸ್ಮಿನ್ ನಿರ್ದಿಶೇದ್ಧಿ ಪ್ರವೇಶಕೇ ॥೨೩॥

ಅಹ್ನಃ ಪ್ರಮಾಣಂ ಗತ್ವಾ ತು ಕಾರ್ಯಲಾಭಂ ವಿನಿರ್ದಿಶೇದ್ ।<br/>
ತಥಾಲಾಭೇ ತು ಕಾರ್ಯಸ್ಯ ಅಂಕಚ್ಛೇದೋ ವಿಧೀಯತೇ ॥೨೪॥

ಕ್ಷಣೋ ಮುಹೂರ್ತೋ ಯಾನೋ ವಾ ದಿವಸೋ ವಾಪಿ ನಾಟಕೇ ।<br/>
ಏಕಾಂಕೇ ಸ ವಿಧಾತವ್ಯೋ ಬೀಜಸ್ಯಾರ್ಥವಶಾನುಗಃ ॥೨೫॥

ಅಂಕಚ್ಛೇದೇ ತು ನಿರ್ವೃತ್ತಂ ಮಾಸಂ ವಾ ವರ್ಷಮೇವ ವಾ ।<br/>
ನೋರ್ಧ್ವಂ ವರ್ಷಾತ್ಪ್ರಕರ್ತವ್ಯಂ ಕಾರ್ಯಮಂಕಸಮಾಶ್ರಯಮ್ ॥೨೬॥

ಏವಂ ತು ಭಾರತೇ ವರ್ಷೇ ಕಕ್ಷ್ಯಾ ಕಾರ್ಯಾ ಪ್ರಯೋಗತಃ ।<br/>
ಮಾನುಷಾಣಾಂ ಗತಿರ್ಯಾ ತು ದಿವ್ಯಾನಾಂತು ನಿಬೋಧತ ॥೨೭॥

ಹಿಮವತ್ಪೃಷ್ಠಸಂಸ್ಥೇ ತು ಕೈಲಾಸೇ ಪರ್ವತೋತ್ತಮೇ ।<br/>
ಯಕ್ಷಾಶ್ಚ ಗುಹ್ಯಕಾಶ್ಚೈವ ಧನದಾನುಚರಾಶ್ಚ ಯೇ ॥೨೮॥

ರಕ್ಷಃಪಿಶಾಚಭೂತಾಶ್ಚ ಸರ್ವೇ ಹೈಮವತಾಃ ಸ್ಮೃತಾಃ ।<br/>
ಹೇಮಕೂಟೇ ಚ ಗಂಧರ್ವಾ ವಿಜ್ಞೇಯಾಃ ಸಾಪ್ಸರೋಗಣಾಃ ॥೨೯॥

ಸರ್ವೇ ನಾಗಾಶ್ಚ ನಿಷಧೇ ಶೇಷವಾಸುಕಿತಕ್ಷಕಾಃ ।<br/>
ಮಹಾಮೇರೌ ತ್ರಯಸ್ತ್ರಿಂಶದ್ ಜ್ಞೇಯಾ ದೇವಗಣಾ ಬುಧೈಃ ॥೩೦॥

ನೀಲೇ ತು ವೈಡೂರ್ಯಮಯೇ ಸಿದ್ಧಾ ಬ್ರಹ್ಮರ್ಷಯಸ್ತಥಾ ।<br/>
ದೈತ್ಯಾನಾಂ ದಾನವಾನಾಂಚ ಶ್ವೇತಪರ್ವತ ಇಷ್ಯತೇ ॥೩೧॥

ಪಿತರಶ್ಚಾಪಿ ವಿಜ್ಞೇಯಾ ಶೃಂಗವಂತಂ ಸಮಾಶ್ರಿತಾಃ ।<br/>
ಇತ್ಯೇತೇ ಪರ್ವತಾಃ ಶ್ರೇಷ್ಠಾ ದಿವ್ಯಾವಾಸಾಃ ಪ್ರಕೀರ್ತಿತಾಃ ॥೩೨॥

ತೇಷಾಂ ಕಕ್ಷ್ಯಾವಿಭಾಗಶ್ಚ ಜಂಬೂದ್ವೀಪೇ ಭವೇದಯಮ್ ।<br/>
ತೇಷಾಂ ನ ಚೇಷ್ಟಿತಂ ಕಾರ್ಯಂ ಸ್ವೈಃ ಸ್ವೈಃ ಕರ್ಮಪರಾಕ್ರಮೈಃ ॥೩೩॥

ಪರಿಚ್ಛ(ಚ್ಛೇ)ದವಿಶೇಷಸ್ತು ತೇಷಾಂ ಮಾನುಷಲೋಕವತ್ ।<br/>
ಸರ್ವೇ ಭಾವಾಶ್ಚ ದಿವ್ಯಾನಾಂ ಕಾರ್ಯಾ ಮಾನುಷಸಂಶ್ರಯಾಃ ॥೩೪॥

ತೇಷಾಂತ್ವನಿಮಿಷತ್ವಂ ಯತ್ತನ್ನ ಕಾರ್ಯಂ ಪ್ರಯೋಕ್ತೃಭಿಃ ।<br/>
ಇಹ ಭಾವಾ ರಸಾಶ್ಚೈವ ದೃಷ್ಟಾವೇವ ಪ್ರತಿಷ್ಠಿತಾಃ ॥೩೫॥

ದೃಷ್ಟ್ಯಾ ಹಿ ಸೂಚಿತೋ ಭಾವಃ ಪುನರಂಗೈರ್ವಿಭಾವ್ಯತೇ ।<br/>
ಏವಂ ಕಕ್ಷ್ಯಾವಿಭಾಗಸ್ತು ಮಯಾ ಪ್ರೋಕ್ತೋ ದ್ವಿಜೋತ್ತಮಾಃ ॥೩೬॥

ಪುನಶ್ಚೈವ ಪ್ರವಕ್ಷ್ಯಾಮಿ ಪ್ರವೃತ್ತೀನಾಂತು ಲಕ್ಷಣಮ್ ।<br/>
ಚತುರ್ವಿಧಾ ಪ್ರವೃತ್ತಿಶ್ಚ ಪ್ರೋಕ್ತಾ ನಾಟ್ಯಪ್ರಯೋಗತಃ ।<br/>
ಆವಂತೀ ದಾಕ್ಷಿಣಾತ್ಯಾ ಚ ಪಾಂಚಾಲೀ ಚೋಢ್ರಮಾಗಧೀ ॥೩೭॥

ಅತ್ರಾಹ ಪ್ರವೃತ್ತಿರಿತಿ ಕಸ್ಮಾತ್ ?  ಉಚ್ಯತೇ ಪೃಥಿವ್ಯಾಂ
ನಾನಾದೇಶವೇಷಭಾಷಾಚಾರವಾರ್ತಾಃ ಪ್ರಖ್ಯಾಪಯತೀತಿ ವೃತ್ತಿಃ ।<br/>
ಪ್ರವೃತ್ತಿಶ್ಚ ನಿವೇದನೇ । ಅತ್ರಾಹ - ಯಥಾ ಪೃಥಿವ್ಯಾಂ ಬಹವೋ
ದೇಶಾಃ ಸಂತಿ , ಕಥಮಾಸಾಂ ಚತುರ್ವಿಧತ್ವಮ್ ಉಪಪನ್ನಂ,
ಸಮಾನಲಕ್ಷಣಶ್ಚಾಸಾಂ ಪ್ರಯೋಗ ಉಚ್ಯತೇ , ಸತ್ಯಮೇತತ್ ।<br/>
ಸಮಾನಲಕ್ಷಣ ಆಸಾಂ ಪ್ರಯೋಗಃ । ಕಿಂತು
ನಾನಾದೇಶವೇಷಭಾಷಾಚಾರೋ ಲೋಕ ಇತಿ ಕೃತ್ವಾ ಲೋಕಾನುಮತೇನ
ವೃತ್ತಿಸಂಶ್ರಿತಸ್ಯ ನಾಟ್ಯಸ್ಯ ವೃತ್ತೀನಾಂ ಮಯಾ
ಚತುರ್ವಿಧತ್ವಮಭಿಹಿತಂ ಭಾರತೀ ಸಾತ್ತ್ವತೀ ಕೈಶಿಕ್ಯಾರಭಟೀ
ಚೇತಿ । ವೃತ್ತಿಸಂಶ್ರಿತೈಶ್ಚ ಪ್ರಯೋಗೈರಭಿಹಿತಾ ದೇಶಾಃ । ಯತಃ
ಪ್ರವೃತ್ತಿಚತುಷ್ಟಯಮಭಿನಿರ್ವೃತ್ತಂ ಪ್ರಯೋಗಶ್ಚೋತ್ಪಾದಿತಃ । ತತ್ರ
ದಾಕ್ಷಿಣಾತ್ಯಾಸ್ತಾವತ್ ಬಹುನೃತ್ತಗೀತವಾದ್ಯಾ ಕೈಶಿಕೀಪ್ರಾಯಾಃ
ಚತುರಮಧುರಲಲಿತಾಂಗಾಭಿನಯಾಶ್ಚ । ತದ್ಯಥಾ -
ಮಹೇಂದ್ರೋ ಮಲಯಃ ಸಹ್ಯೋ ಮೇಕಲಃ ಪಾಲಮಂಜರಃ ।<br/>
ಏತೇಷು ಯೇ ಶ್ರಿತಾ ದೇಶಾಃ ಸ ಜ್ಞೇಯೋ ದಕ್ಷಿಣಾಪಥಃ ॥೩೮॥

ಕೋಸಲಾಗ್ಗ್ಸ್ತೋಶಲಾಶ್ಚೈವ ಕಲಿಂಗಾ ಯವನಾ ಖಸಾಃ ।<br/>
ದ್ರವಿಡಾಂಧ್ರಮಹಾರಾಷ್ಟ್ರಾ ವೈಷ್ಣಾ ವೈ ವಾನವಾಸಜಾಃ ॥೩೯॥

ದಕ್ಷಿಣಸ್ಯ ಸಮುದ್ರಸ್ಯ ತಥಾ ವಿಂಧ್ಯಸ್ಯ ಚಾಂತರೇ ।<br/>
ಯೇ ದೇಶಾಸ್ತೇಷು ಯುಂಜೀತ ದಾಕ್ಷಿಣಾತ್ಯಾಂ ತು ನಿತ್ಯಶಃ ॥೪೦॥

ಆವಂತಿಕಾ ವೈದಿಶಿಕಾಃ ಸೌರಾಷ್ಟ್ರಾ ಮಾಲವಾಸ್ತಥಾ ।<br/>
ಸೈಂಧವಾಸ್ತ್ವಥ ಸೌವೀರಾ ಆವರ್ತಾಃ ಸಾರ್ಬುದೇಯಕಾಃ ॥೪೧॥

ದಾಶಾರ್ಣಾಸ್ತ್ರೈಪುರಾಶ್ಚೈವ ತಥಾ ವೈ ಮಾರ್ತಿಕಾವತಾಃ ।<br/>
ಕುರ್ವಂತ್ಯಾವಂತಿಕೀಮೇತೇ ಪ್ರವೃತ್ತಿಂ ನಿತ್ಯಮೇವ ತು ॥೪೨॥

ಸಾತ್ತ್ವತೀಂ ಕೈಶಿಕೀಂ ಚೈವ ವೃತ್ತಿಮೇಷಾಂ ಸಮಾಶ್ರಿತಾ ।<br/>
ಭವೇತ್ ಪ್ರ್ಯೋಗೋ ನಾಟ್ಯೇಽತ್ರ ಸ ತು ಕಾರ್ಯಃ ಪ್ರಯೋಕ್ತೃಭಿಃ ॥೪೩॥

ಅಂಗಾ ವಂಗಾಃ ಕಲಿಂಗಾಶ್ಚ ವತ್ಸಾಶ್ಚೈವೋಢ್ರಮಾಗಧಾಃ ।<br/>
ಪೌಂಡ್ರಾ ನೇಪಾಲಕಾಶ್ಚೈವ ಅಂತರ್ಗಿರಿಬಹಿರ್ಗಿರಾಃ ॥೪೪॥

ತಥಾ ಪ್ಲವಂಗಮಾ ಜ್ಞೇಯಾ ಮಲದಾ ಮಲ್ಲವರ್ತಕಾಃ ।<br/>
ಬ್ರಹ್ಮೋತ್ತರಪ್ರಭೃತಯೋ ಭಾರ್ಗವಾ ಮಾರ್ಗವಾಸ್ತಥಾ ॥೪೫॥

ಪ್ರಾಜ್ಯೋತಿಷಾಃ ಪುಲಿಂದಾಶ್ಚ ವೈದೇಹಾಸ್ತಾಮ್ರಲಿಪ್ತಕಾಃ ।<br/>
ಪ್ರಾಂಗಾಃ ಪ್ರಾವೃತಯಶ್ಚೈವ ಯುಂಜಂತೀಹೋಢ್ರಮಾಗಧೀಮ್ ॥೪೬॥

ಅನ್ಯೇಽಪಿ ದೇಶಾಃ ಪ್ರಾಚ್ಯಾಂ ಯೇ ಪುರಾಣೇ ಸಂಪ್ರಕೀರ್ತಿತಾಃ ।<br/>
ತೇಷು ಪ್ರಯುಜ್ಯತೇ ಹ್ಯೇಷಾ ಪ್ರವೃತ್ತಿಶ್ಚೋಢ್ರಮಾಗಧೀ ॥೪೭॥

ಪಾಂಚಾಲಾ ಸೌರಸೇನಾಶ್ಚ ಕಾಶ್ಮೀರಾ ಹಸ್ತಿನಾಪುರಾಃ ।<br/>
ಬಾಹ್ಲೀಕಾ ಶಲ್ಯಕಾಶ್ಚೈವ ಮದ್ರಕೌಶೀನರಾಸ್ತಥಾ ॥೪೮॥

ಹಿಮವತ್ಸಂಶ್ರಿತಾ ಯೇ ತು ಗಂಗಾಯಾಶ್ಚೋತ್ತರಾಂ ದಿಶಮ್ ।<br/>
ಯೇ ಶ್ರಿತಾ ವೈ ಜನಪದಾಸ್ತೇಷು ಪಾಂಚಾಲಮಧ್ಯಮಾಃ ॥೪೯॥

ಪಾಂಚಾಲಮಧ್ಯಮಾಯಾಂ ತು ಸಾತ್ತ್ವತ್ಯಾರಭಟೀ ಸ್ಮೃತಾ ।<br/>
ಪ್ರಯೋಗಸ್ತ್ವಲ್ಪಗೀತಾರ್ಥ ಆವಿದ್ಧಗತಿವಿಕ್ರಮಃ ॥೫೦॥

ದ್ವಿಧಾ ಕ್ರಿಯಾ ಭವತ್ಯಾಸಾಂ ರಂಗಪೀಠಪರಿಕ್ರಮೇ ।<br/>
ಪ್ರದಕ್ಷಿಣಪ್ರದೇಶಾ ಚ ತಥಾ ಚಾಪ್ಯಪ್ರದಕ್ಷಿಣಾ ॥೫೧॥

ಆವಂತೀ ದಾಕ್ಷಿಣಾತ್ಯಾ ಚ ಪ್ರದಕ್ಷಿಣಪರಿಕ್ರಮೇ ।<br/>
ಅಪಸವ್ಯಪ್ರದೇಶಾಸ್ತು ಪಾಂಚಾಲೀ ಚೋಢ್ರಮಾಗಧೀ ॥೫೨॥

ಆವಂತ್ಯಾಂ ದಾಕ್ಷಿಣಾತ್ಯಾಯಾಂ ಪಾರ್ಶ್ವದ್ವಾರಮಥೋತ್ತರಮ್ ।<br/>
ಪಾಂಚಾಲ್ಯಾಮೋಢ್ರಮಾಗಧ್ಯಾಂ ಯೋಜ್ಯಂ ದ್ವಾರಂ ತು ದಕ್ಷಿಣಮ್ ॥೫೩॥

ಏಕೀಭೂತಾಃ ಪುನಶ್ಚೈತಾಃ ಪ್ರಯೋಕ್ತವ್ಯಾಃ ಪ್ರಯೋಕ್ತೃಭಿಃ ।<br/>
ಪಾರ್ಷದಂ ದೇಶಕಾಲೌ ವಾಪ್ಯರ್ಥಯುಕ್ತಿಮವೇಕ್ಷ್ಯ ಚ ॥೫೪॥

ಯೇಷು ದೇಶೇಷು ಯಾ ಕಾರ್ಯಾ ಪ್ರವೃತ್ತಿಃ ಪರಿಕೀರ್ತಿತಾ ।<br/>
ತದ್ವೃತ್ತಿಕಾನಿ ರೂಪಾಣಿ ತೇಷು ತಜ್ಜ್ಞಃ ಪ್ರಯೋಜಯೇತ್ ॥೫೫॥

ಏಕೀಭೂತಾಃ ಪುನಸ್ತ್ವೇತಾ ನಾಟಕಾದೌ ಭವಂತಿ ಹಿ ।<br/>
ಅವೇಕ್ಷ್ಯ ವೃತ್ತಿಬಾಹುಲ್ಯಂ ತತ್ತತ್ಕರ್ಮ ಸಮಾಚರೇತ್ ॥೫೬॥

ಸಾರ್ಥೇ ಬಾಹುಲ್ಯಮೇಕಸ್ಯ ಶೇಷಾಣಾಮಥ ಬುದ್ಧಿಮಾನ್ ।<br/>
ಯೇಷಾಮನ್ಯಸ್ಯ ಬಾಹುಲ್ಯಂ ಪ್ರವೃತ್ತಿಂ ಪೂರಯೇತ್ತದಾ ॥೫೭॥

ಪ್ರಯೋಗೋ ದ್ವಿವಿಧಶ್ಚೈವ ವಿಜ್ಞೇಯೋ ನಾಟಕಾಶ್ರಯಃ ।<br/>
ಸುಕುಮಾರಸ್ತಥಾವಿದ್ಧೋ ನಾಟ್ಯಯುಕ್ತಿಸಮಾಶ್ರಯಃ ॥೫೮॥

ಯತ್ತ್ವಾವಿದ್ಧಾಂಗಹಾರಂತು ಚ್ಛೇದ್ಯಭೇದ್ಯಾಹವಾತ್ಮಕಮ್ ।<br/>
ಮಾಯೇಂದ್ರಜಾಲಬಹುಲಂ ಪುಸ್ತನೇಪಥ್ಯಸಂಯುತಮ್ ॥೫೯॥

ಪುರುಷೈರ್ಬಹುಭಿರ್ಯುಕ್ತಮಲ್ಪಸ್ತ್ರೀಕಂ ತಥೈವ ಚ ।<br/>
ಸಾತ್ತ್ವತ್ಯಾರಭಟೀಯುಕ್ತಂ ನಾಟ್ಯಮಾವಿದ್ಧಸಂಜ್ಞಿತಮ್ ॥೬೦॥

ಡಿಮಃ ಸಮವಕಾರಶ್ಚ ವ್ಯಾಯೋಗೇಹಾಮೃಗೌ ತಥಾ ।<br/>
ಏತಾನ್ಯಾವಿದ್ಧಸಂಜ್ಞಾನಿ ವಿಜ್ಞೇಯಾನಿ ಪ್ರಯೋಕ್ತೃಭಿಃ ॥೬೧॥

ಏಷಾಂ ಪ್ರಯೋಗಃ ಕರ್ತವ್ಯೋ ದೈತ್ಯದಾನವರಾಕ್ಷಸೈಃ ।<br/>
ಉದ್ಧತಾ ಯೇ ಚ ಪುರುಷಾಃ ಶೌರ್ಯವೀರ್ಯಬಲಾನ್ವಿತಾಃ ॥೬೨॥

ನಾಟಕಂ ಸಪ್ರಕರಣಂ ಭಾಣೋ ವೀಥ್ಯಂಕನಾಟಿಕೇ ।<br/>
ಸುಕುಮಾರಪ್ರಯೋಗಾಣಿ ಮಾನುಷೇಷ್ವಾಶ್ರಿತಾಸ್ತು ಯೇ ॥೬೩॥

ಅಥ ಬಾಹ್ಯಪ್ರಯೋಗೇಷು ಪ್ರೇಕ್ಷಾಗೃಹವಿವರ್ಜಿತೇ ।<br/>
ವಿದಿಕ್ಷ್ವಪಿ ಭವೇದ್ರಂಗಃ ಕದಾಚಿದ್ ಭರ್ತುರಾಜ್ಞಯಾ ॥೬೪॥

ಪೃಷ್ಠ ಕುತಪಂ ನಾಟ್ಯೇ ಯುಕ್ತಾ ಯತೋ ಮುಖಂ ಭರತಾಃ ।<br/>
ಸಾ ಪೂರ್ವಾ ಮಂತವ್ಯಾ ಪ್ರಯೋಗಕಾಲೇ ತು ನಾಟ್ಯಜ್ಞೈಃ ॥೬೫॥

ದ್ವಾರಾಣಿ ಷಟ್ ಚೈವ ಭವಂತಿ ಚಾಸ್ಯ
ರಂಗಸ್ಯ ದಿಗ್ಭಾಗವಿನಿಶ್ಚಿತಾನಿ ।<br/>
ನಾಟ್ಯಪ್ರಯೋಗೇಣ ಖಲು ಪ್ರವೇಶೇ
ಪ್ರಾಚ್ಯಾಂ ಪ್ರತೀಚ್ಯಾಂ ಚ ದಿಶಿ ಪ್ರವೇಶಃ ॥೬೬॥

ವಿಧಾನಮುತ್ಕ್ರಮ್ಯ ಯಥಾ ಚ ರಂಗೇ
ವಿನಾ ಪ್ರಮಾಣಾದ್ವಿದಿಶಃ ಪ್ರಯೋಗೇ ।<br/>
ದ್ವಾರಂತು ಯಸ್ಮಾತ್ಸಮೃದಂಗಭಾಂಡಂ
ಪ್ರಾಚೀಂ ದಿಶಂ ತಾಂ ಮನಸಾಽಧ್ಯವಸ್ಯೇತ್ ॥೬೭॥

ವಯೋಽನುರೂಪಃ ಪ್ರಥಮಂತು ವೇಶೋ ವೇಶೋಽನುರೂಪಶ್ಚ ಗತಿಪ್ರಚಾರಃ ।<br/>
ಗತಿಪ್ರಚಾರಾನುಗತಶ್ಚ ಪಾಠ್ಯಂ
ಪಾಠ್ಯಾನುರೂಪಾಭಿನಯಶ್ಚ ಕಾರ್ಯಃ ॥೬೮॥

ಧರ್ಮೀ ಯಾ ದ್ವಿವಿಧಾ ಪ್ರೋಕ್ತಾ ಮಯಾ ಪೂರ್ವಂ ದ್ವಿಜೋತ್ತಮಾಃ ।<br/>
ಲೌಕಿಕೀ ನಾಟ್ಯಧರ್ಮೀ ಚ ತಯೋರ್ವಕ್ಷ್ಯಾಮಿ ಲಕ್ಷಣಮ್ ॥೬೯॥

ಸ್ವಭಾವಭಾವೋಪಗತಂ ಶುದ್ಧಂ ತ್ವವಿಕೃತಂ ತಥಾ ।<br/>
ಲೋಕವಾರ್ತಾಕ್ರಿಯೋಪೇತಮಂಗಲೀಲಾವಿವರ್ಜಿತಮ್ ॥೭೦॥

ಸ್ವಭಾವಾಭಿನಯೋಪೇತಂ ನಾನಾಸ್ತ್ರೀಪುರುಷಾಶ್ರಯಮ್ ।<br/>
ಯದೀದೃಶಂ ಭವೇನ್ನಾಟ್ಯಂ ಲೋಕಧರ್ಮೀ ತು ಸಾ ಸ್ಮೃತಾ ॥೭೧॥

ಅತಿವಾಕ್ಯಕ್ರಿಯೋಪೇತಮತಿಸತ್ತ್ವಾತಿಭಾವಕಮ್ ।<br/>
ಲೀಲಾಂಗಹಾರಾಭಿನಯಂ ನಾಟ್ಯಲಕ್ಷಣಲಕ್ಷಿತಮ್ ॥೭೨॥

ಸ್ವರಾಲಂಕಾರಸಂಯುಕ್ತಮಸ್ವಸ್ಥಪುರುಷಾಶ್ರಯಮ್ ।<br/>
ಯದೀದೃಶಂ ಭವೇನ್ನಾಟ್ಯಂ ನಾಟ್ಯಧರ್ಮೀ ತು ಸಾ ಸ್ಮೃತಾ ॥೭೩॥

ಲೋಕಪ್ರಸಿದ್ಧಂ ದ್ರವ್ಯಂತು ಯದಾ ನಾಟ್ಯೇ ಪ್ರಯುಜ್ಯತೇ ।<br/>
ಮೂರ್ತಿಮತ್ ಸಾಭಿಲಾಷಂಚ ನಾಟ್ಯಧರ್ಮೀ ತು ಸಾ ಸ್ಮೃತಾ ॥೭೪॥

ಆಸನ್ನೋಕ್ತಂತು ಯದ್ವಾಕ್ಯಂ ನ ಶ‍ೃಣ್ವಂತಿ ಪರಸ್ಪರಮ್ ।<br/>
ಅನುಕ್ತಂ ಶ್ರೂಯತೇ ವಾಕ್ಯಂ ನಾಟ್ಯಧರ್ಮೀ ತು ಸಾ ಸ್ಮೃತಾ ॥೭೫॥

ಶೈಲಯಾನವಿಮಾನಾನಿ ಚರ್ಮವರ್ಮಾಯುಧಧ್ವಜಾಃ ।<br/>
ಮೂರ್ತಿಮಂತಃ ಪ್ರಯುಜ್ಯಂತೇ ನಾಟ್ಯಧರ್ಮೀ ತು ಸಾ ಸ್ಮೃತಾ ॥೭೬॥

ಯ ಏಕಾಂ ಭೂಮಿಕಾಂ ಕೃತ್ವಾ ಕುರ್ವೀತೈಕಾಂತರೇಽಪರಾಮ್ ।<br/>
ಕೌಶಲ್ಯಾದೇಕಕತ್ವಾದ್ವಾ ನಾಟ್ಯಧರ್ಮೀ ತು ಸಾ ಸ್ಮೃತಾ ॥೭೭॥

ಯಾ ಗಮ್ಯಾ ಪ್ರಮದಾ ಭೂತ್ವಾ ಗಮ್ಯಾ ಭೂಮಿಷು ಯುಜ್ಯತೇ ।<br/>
ಗಮ್ಯಾ ಭೂಮಿಷ್ವಗಮ್ಯಾ ಚ ನಾಟ್ಯಧರ್ಮೀ ತು ಸಾ ಸ್ಮೃತಾ ॥೭೮॥

ಲಲಿತೈರಂಗವಿನ್ಯಾಸೈಸ್ತಥೋತ್ಕ್ಷಿಪ್ತಪದಕ್ರಮೈಃ ।<br/>
ನೃತ್ಯತೇ ಗಮ್ಯತೇ ಯಚ್ಚ ನಾಟ್ಯಧರ್ಮೀ ತು ಸಾ ಸ್ಮೃತಾ ॥೭೯॥

ಯೋಽಯಂ ಸ್ವಭಾವೋ ಲೋಕಸ್ಯ ಸುಖದುಃಖಕ್ರಿಯಾತ್ಮಕಃ ।<br/>
ಸೋಽಂಗಾಭಿನಯಸಂಯುಕ್ತೋ ನಾಟ್ಯಧರ್ಮೀ ತು ಸಾ ಸ್ಮೃತಾ ॥೮೦॥

ಯಶ್ಚೇತಿಹಾಸವೇದಾರ್ಥೋ ಬ್ರಹ್ಮಣಾ ಸಮುದಾಹೃತಃ ।<br/>
ದಿವ್ಯಮಾನುಷರತ್ಯರ್ಥಂ ನಾಟ್ಯಧರ್ಮೀ ತು ಸಾ ಸ್ಮೃತಾ ॥೮೧॥

ಯಶ್ಚ ಕಕ್ಷ್ಯಾವಿಭಾಗೋಽಯಂ ನಾನಾವಿಧಿಸಮಾಶ್ರಿತಃ ।<br/>
ರಂಗಪೀಠಗತಃ ಪ್ರೋಕ್ತೋ ನಾಟ್ಯಧರ್ಮೀ ತು ಸಾ ಭವೇತ್ ॥೮೨॥

ನಾಟ್ಯಧರ್ಮೀಪ್ರವೃತ್ತಂ ಹಿ ಸದಾ ನಾಟ್ಯಂ ಪ್ರಯೋಜಯೇತ್ ।<br/>
ನ ಹ್ಯಂಗಾಭಿನಯಾತ್ಕಿಂಚಿದೃತೇ ರಾಗ ಪ್ರವರ್ತತೇ ॥೮೩॥

ಸರ್ವಸ್ಯ ಸಹಜೋ ಭಾವಃ ಸರ್ವೋ ಹ್ಯಭಿನಯೋಽರ್ಥತಃ ।<br/>
ಅಂಗಾಲಂಕಾರಚೇಷ್ಟಾಭಿರ್ನಾಟ್ಯಧರ್ಮೀ ಪ್ರಕೀರ್ತಿತಾ ॥೮೪॥

ಏವಂ ಕಕ್ಷ್ಯಾವಿಭಾಗಸ್ತು ಧರ್ಮೀ ಯುಕ್ತಯ ಏವ ಚ ।<br/>
ವಿಜ್ಞೇಯಾ ನಾಟ್ಯತತ್ತ್ವಜ್ಞೈಃ ಪ್ರಯೋಕ್ತವ್ಯಾಶ್ಚ ತತ್ತ್ವತಃ ॥೮೫॥

ಉಕ್ತೋ ಮಯೇಹಾಭಿನಯೋ ಯಥಾವತ್ ಶಾಖಾಕೃತೋ ಯಶ್ಚ ಕೃತೋಽಂಗಹಾರೈಃ ।<br/>
ಪುನಶ್ಚ ವಾಕ್ಯಾಭಿನಯಂ ಯಥಾವದ್ವಕ್ಷ್ಯೇ ಸ್ವರವ್ಯಂಜನವರ್ಣಯುಕ್ತಮ್ ॥೮೬॥

ಇತಿ ಭರತೀಯೇ ನಾಟ್ಯಶಾಸ್ತ್ರೇ ಕರಯುಕ್ತಿಧರ್ಮೀವ್ಯಂಜಕೋ ನಾಮ
ತ್ರಯೋದಶೋಽಧ್ಯಾಯಃ । 


---

[← Previous](chapter_12.md) | [Next →](chapter_14.md)
