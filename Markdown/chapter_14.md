# ನಾಟ್ಯಶಾಸ್ತ್ರ ಅಧ್ಯಾಯ ೧೪ 

## ॥ಶ್ರೀರಸ್ತು॥

## ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್

### ಅಥ ಚತುರ್ದಶೋಽಧ್ಯಾಯಃ
ಯೋ ವಾಗಭಿನಯಃ ಪ್ರೋಕ್ತೋ ಮಯಾ ಪೂರ್ವಂ ದ್ವಿಜೋತ್ತಮಾಃ ।<br/>
ಲಕ್ಷಣಂ ತಸ್ಯ ವಕ್ಷ್ಯಾಮಿ ಸ್ವರವ್ಯಂಜನಸಂಭವಮ್ ॥೧॥

ವಾಚಿ ಯತ್ನಸ್ತು ಕರ್ತವ್ಯೋ ನಾಟ್ಯಸ್ಯೇಯಂ ತನುಃ ಸ್ಮೃತಾ ।<br/>
ಅಂಗನೇಪಥ್ಯಸತ್ತ್ವಾನಿ ವಾಕ್ಯಾರ್ಥಂ ವ್ಯಂಜಯಂತಿ ಹಿ ॥೨॥

ವಾಙ್ಮಯಾನೀಹ ಶಾಸ್ತ್ರಾಣಿ ವಾಙ್ನಿಷ್ಠಾನಿ ತಥೈವ ಚ ।<br/>
ತಸ್ಮಾದ್ವಾಚಃ ಪರಂ ನಾಸ್ತಿ ವಾಗ್ ಹಿ ಸರ್ವಸ್ಯ ಕಾರಣಮ್ ॥೩॥

ಆಗಮನಾಮಾಖ್ಯಾತನಿಪಾತೋಪಸರ್ಗಸಮಾಸತದ್ಧಿತೈರ್ಯುಕ್ತಃ ।<br/>
ಸಂಧಿವಚನವಿಭಕ್ತ್ಯುಪಗ್ರಹನಿಯುಕ್ತೋ ವಾಚಿಕಾಭಿನಯಃ ॥೪॥

ದ್ವಿವಿಧಂ ಹಿ ಸ್ಮೃತಂ ಪಾಠ್ಯಂ ಸಂಸ್ಕೃತಂ ಪ್ರಾಕೃತಂ ತಥಾ ।<br/>
ತಯೋರ್ವಿಭಾಗಂ ವಕ್ಷ್ಯಾಮಿ ಯಥಾವದನುಪೂರ್ವಶಃ ॥೫॥

ವ್ಯಂಜನಾನಿ ಸ್ವರಾಶ್ಚೈವ ಸಂಧಯೋಽಥ ವಿಭಕ್ತಯಃ ।<br/>
ನಾಮಾಖ್ಯಾತೋಪಸರ್ಗಾಶ್ಚ ನಿಪಾತಾಸ್ತದ್ಧಿತಾಸ್ತಥಾ ॥೬॥

ಏತೈರಂಗೈಃ ಸಮಾಸೈಶ್ಚ ನಾನಾಧಾತುಸಮಾಶ್ರಯಮ್ ।<br/>
ವಿಜ್ಞೇಯಂ ಸಂಸ್ಕೃತಂ ಪಾಠ್ಯಂ ಪ್ರಯೋಗಂಚ ನಿಬೋಧತ ॥೭॥

ಅಕಾರಾದ್ಯಾಃ ಸ್ವರಾ ಜ್ಞೇಯಾ ಔಕಾರಾಂತಾಶ್ಚತುರ್ದಶ ।<br/>
ಹಕಾರಾಂತಾನಿ ಕಾದೀನಿ ವ್ಯಂಜನಾನಿ ವಿದುರ್ಬುಧಾಃ ॥೮॥

ತತ್ರ ಸ್ವರಾಶ್ಚತುರ್ದಶ - ಅ ಆ ಇ ಈ ಉ ಊ ಋ ೠ ಌ ೡ ಏ ಐ
ಓ ಔ ಇತಿ ಸ್ವರಾ ಜ್ಞೇಯಾಃ ॥

ಕಾದೀನಿ ವ್ಯಂಜನಾನಿ ಯಥಾ - ಕ ಖ ಗ ಘ ಙ ಚ ಛ ಜ ಝ
ಞ ಟ ಠ ಡ ಢ ಣ ತ ಥ ದ ಧ ನ ಪ ಫ ಬ ಭ ಮ ಯ ರ ಲ ವ
ಶ ಷ ಸ ಹ ಇತಿ ವ್ಯಂಜನವರ್ಗಃ ।<br/>
ವರ್ಗೇ ವರ್ಗೇ ಸಮಾಖ್ಯಾತೌ ದ್ವೌ ವರ್ಣೌ ಪ್ರಾಗವಸ್ಥಿತೌ ।<br/>
ಅಘೋಷಾ ಇತಿ ಯೇ ತ್ವನ್ಯೇ ಸಘೋಷಾಃ ಸಂಪ್ರಕೀರ್ತಿತಾಃ ॥೯॥

ಅಷ್ಟೌ ಸ್ಥಾನಾನಿ ವರ್ಣಾನಾಮುರಃ ಕಂಠಃ ಶಿರಸ್ತಥಾ ।<br/>
ಜಿಹ್ವಾಮೂಲಶ್ಚ ದಂತಾಶ್ಚ ನಾಸಿಕೋಷ್ಠೌ ಚ ತಾಲು ಚ ॥೧೦॥

ಅ ಕು ಹ ವಿಸರ್ಜನೀಯಾಃ ಕಂಠ್ಯಾಃ । ಇ ಚು ಯ ಶಾಸ್ತಾಲವ್ಯಾಃ ।<br/>
ಋ ಟು ರ ಷಾ ಮೂರ್ಧನ್ಯಾಃ । ಌ ತು ಲ ಸಾ ದಂತ್ಯಾಃ । ಉ
ಪೂಪಧ್ಮಾನೀಯಾ ಓಷ್ಠ್ಯಾಃ । ^ಪ ^ಫ ಇತಿ ಪಫಾಭ್ಯಾಂ ಪ್ರಾಕ್
ಅರ್ಧವಿಸರ್ಗಸದೃಶಃ ಉಪಧ್ಮಾನೀಯಃ । ^ಕ ^ಖ ಇತಿ ಕಖಾಭ್ಯಾಂ
ಪ್ರಾಕ್ ಅರ್ಧವಿಸರ್ಗಸದೃಶೋ ಜಿಹ್ವಮೂಲೀಯಃ । ಏ ಐ ಕಂಠ್ಯತಾಲವ್ಯೌ ।<br/>
ಓ ಔ ಕಂಠ್ಯೋಷ್ಠ್ಯೌ । ವಕಾರೋ ದಂತ್ಯೋಷ್ಠ್ಯಃ । ಙ ಞ ಣ ನ ಮಾ
ಅನುನಾಸಿಕಾಃ । ವಿಸರ್ಜನೀಯಃ ಔರಸ್ಯಃ ಇತ್ಯೇಕೇ ।<br/>
ಸರ್ವವರ್ಣಾನಾಂ ಮುಖಂ ಸ್ಥಾನಮಿತ್ಯಪರೇ ।<br/>
ದ್ವೌ ದ್ವೌ ವರ್ಣೌ ತು ವರ್ಗಾದ್ಯೌ ಶಷಸಾಶ್ಚ ತ್ರಯೋಽಪರೇ ।<br/>
ಅಘೋಷಾ ಘೋಷವಂತಸ್ತು ತತೋಽನ್ಯೇ ಪರಿಕೀರ್ತಿತಾಃ ॥೧೧॥

ಏತೇ ಘೋಷಾಘೋಷಾಃ ಕಂಠ್ಯೋಷ್ಠ್ಯಾ ದಂತ್ಯಜಿಹ್ವಾನುನಾಸಿಕ್ಯಾಃ ।<br/>
ಊಷ್ಮಾಣಸ್ತಾಲವ್ಯಾಃ  ವಿಸರ್ಜನೀಯಾಶ್ಚ ಬೋದ್ಧವ್ಯಾಃ ॥೧೨॥

ಗಘಙ ಜಝಞ ಡಢಣ ದಧನ ಬಭಮ ತಥೈವ ಯರಲವಾ ಮತಾ ಘೋಷಾಃ ।<br/>
ಕಖ ಚಛ ಟಠ ತಥ ಪಫ ಇತಿ ವರ್ಗೇಷ್ವಘೋಷಾಃ ಸ್ಯುಃ ॥೧೩॥

ಕಖಗಘಙಾಃ ಕಂಠಸ್ಥಾಸ್ತಾಲುಸ್ಥಾನಾಸ್ತು ಚಛಜಝಞಾಃ ।<br/>
ಟಠಡಢಣಾ ಮೂರ್ಧನ್ಯಾಸ್ತಥದಧನಾಶ್ಚೈವ ದಂತಸ್ಥಾಃ ॥೧೪॥

ಪಫಬಭಮಾಸ್ತ್ವೋಷ್ಠ್ಯಾಃ ಸ್ಯುಃ ದಂತ್ಯಾ ಌಲಸಾ ಅಹೌ ಚ ಕಂಠಸ್ಥೌ ।<br/>
ತಾಲವ್ಯಾ ಇಚುಯಶಾ ಸ್ಯುರೃಟುರಷಾ ಮೂರ್ಧಸ್ಥಿತಾ ಜ್ಞೇಯಾಃ ॥೧೫॥

ಌೡ ದಂತ್ಯೌ ಓಔ ಕಂಠೋಷ್ಠ್ಯೌ ಏಐಕಾರೌ ಚ ಕಂಠತಾಲವ್ಯೌ ।<br/>
ಕಂಠ್ಯೋ ವಿಸರ್ಜನೀಯೋ ಜಿಹ್ವಾಮೂಲಮುದ್ಭವಃ ಕಖಯೋಃ ॥೧೬॥

ಪಫಯೋರೋಷ್ಠಸ್ಥಾನಂ ಭವೇದುಕಾರಃ ಸ್ವರೋ ವಿವೃತಃ ।<br/>
ಸ್ಪೃಷ್ಟಾಃ ಕಾದ್ಯಾ ಮಾಂತಾಃ ಶಷಸಹಕಾರಾಸ್ತಥಾ ವಿವೃತಾಃ ॥೧೭॥

ಅಂತಸ್ಥಾಃ ಸಂವೃತಜಾಃ ಙಞಣನಮಾ ನಾಸಿಕೋದ್ಭವಾ ಜ್ಞೇಯಾಃ ।<br/>
ಊಷ್ಮಾಣಶ್ಚ ಶಷಸಹಾಃ ಯರಲವವರ್ಣಾಸ್ತಥೈವ ಚಾಂತಃಸ್ಥಾಃ ॥೧೮॥

ಜಿಹ್ವಾಮೂಲೀಯಃ ^ಕಃ ^ಪ ಉಪಧ್ಮಾನೀಯಸಂಜ್ಞಯಾ ಜ್ಞೇಯಃ ।<br/>
ಕಚಟತಪಾ ಸ್ವರಿತಾಃ ಸ್ಯುಃ ಖಛಠಥಫಾ ಸ್ಯುಃ ಸದಾ ಕ್ರಮ್ಯಾಃ ॥೧೯॥

ಕಂಠ್ಯೋರಸ್ಯಾನ್ ವಿದ್ಯಾತ್ ಘಝಢಧಭಾನ್ ಪಾಠ್ಯಸಂಪ್ರಯೋಗೇ ತು ।<br/>
ವೇದ್ಯೋ ವಿಸರ್ಜನೀಯೋ ಜಿಹ್ವಾಸ್ಥಾನೇ ಸ್ಥಿತೋ ವರ್ಣಃ ॥೨೦॥

ಏತೇ ವ್ಯಂಜನವರ್ಣಾಃ ಸಮಾಸತಃ ಸಂಜ್ಞಯಾ ಮಯಾ ಕಥಿತಾಃ ।<br/>
ಶಬ್ದವಿಷಯಪ್ರಯೋಗೇ ಸ್ವರಾಁಸ್ತು ಭೂಯಃ ಪ್ರವಕ್ಷ್ಯಾಮಿ ॥೨೧॥

ಯಸ್ಮಿನ್ ಸ್ಥಾನೇ ಸ ಸಮೋ ವಿಜ್ಞೇಯೋ ಯಃ ಸವರ್ಣಸಂಜ್ಞೋಽಸೌ ।<br/>
ಯ ಇಮೇ ಸ್ವರಾಶ್ಚತುರ್ದಶ ನಿರ್ದಿಷ್ಟಾಸ್ತತ್ರ ವೈ ದಶ ಸಮಾನಾಃ ।<br/>
ಪೂರ್ವೋ ಹ್ರಸ್ವಃ ತೇಷಾಂ ಪರಶ್ಚ ದೀರ್ಘೋಽವಗಂತವ್ಯಃ ॥೨೨॥

ಇತ್ಥಂ ವ್ಯಂಜನಯೋಗೈಃ ಸ್ವರೈಶ್ಚ ಸಾಖ್ಯಾತನಾಮಪದವಿಹಿತೈಃ ।<br/>
ಕಾವ್ಯನಿಬಂಧಾಶ್ಚ ಸ್ಯುರ್ಧಾತುನಿಪಾತೋಪಸರ್ಗಾಸ್ತು ॥೨೩॥

ಏಭಿರ್ವ್ಯಂಜನವರ್ಗೈರ್ನಾಮಾಖ್ಯಾತೋಪಸರ್ಗನಿಪಾತೈಃ ।<br/>
ತದ್ಧಿತಸಂಧಿವಿಭಕ್ತಿಭಿರಧಿಷ್ಠಿತಃ ಶಬ್ದ ಇತ್ಯುಕ್ತಃ ॥೨೪॥

ಪೂರ್ವಾಚಾರ್ಯೈರುಕ್ತಂ ಶಬ್ದಾನಾಂ ಲಕ್ಷಣಂ ಸಮಾಸಯೋಗೇನ ।<br/>
ವಿಸ್ತರಶಃ ಪುನರೇವ ಪ್ರಕರಣವಶಾತ್ ಸಂಪ್ರವಕ್ಷ್ಯಾಮಿ ॥೨೫॥

ಅರ್ಥಪ್ರಧಾನಂ ನಾಮ ಸ್ಯಾದಾಖ್ಯಾತಂ ತು ಕ್ರಿಯಾಕೃತಮ್ ।<br/>
ದ್ಯೋತಯಂತ್ಯುಪಸರ್ಗಾಸ್ತು ವಿಶೇಷಂ ಭಾವಸಂಶ್ರಯಮ್ ॥೨೬॥

ತತ್ಪ್ರಾಹುಃ ಸಪ್ತವಿಧಂ ಷಟ್ಕಾರಕಸಂಯುತಂ ಪ್ರಥಿತಸಾಧ್ಯಮ್ ।<br/>
ನಿರ್ದೇಶಸಂಪ್ರದಾನಾಪದಾನಪ್ರಭೃತಿಸಂಜ್ಞಾಭಿಃ ॥೨೭॥

ನಾಮಾಖ್ಯಾತಾರ್ಥವಿಷಯಂ ವಿಶೇಷಂ ದ್ಯೋತಯಂತಿ ತೇ ।<br/>
ಪೃಥಕ್ತತ್ರೋಪಸರ್ಗೇಭ್ಯೋ ನಿಪಾತಾ ನಿಯಮೇಽಚ್ಯುತೇ ॥೨೮॥

ಸಂಪ್ರತ್ಯತೀತಕಾಲಕ್ರಿಯಾದಿಸಂಯೋಜಿತಂ ಪ್ರಥಿತಸಾಧ್ಯಮ್ ।<br/>
ವಚನಂ ನಾಗತಯುಕ್ತಂ ಸುಸದೃಶಸಂಯೋಜನವಿಭಕ್ತಮ್ ॥೨೯॥

ಪಂಚಶತಧಾತುಯುಕ್ತಂ ಪಂಚಗುಣಂ ಪಂಚವಿಧಮಿದಂ ವಾಪಿ ।<br/>
ಸ್ವಾದ್ಯಧಿಕಾರಗುಣೈರರ್ಥವಿಶೇಷೈರ್ವಿಭೂಷಿತನ್ಯಾಸಮ್ ।<br/>
ಪ್ರಾತಿಪದಿಕಾರ್ಥಲಿಂಗೈರ್ಯುಕ್ತಂ ಪಂಚವಿಧಮಿದಂ ಜ್ಞೇಯಮ್ ॥೩೦॥

ಆಖ್ಯಾತಂ ಪಾಠ್ಯಕೃತಂ ಜ್ಞೇಯಂ ನಾನಾರ್ಥಾಶ್ರಯವಿಶೇಷಮ್ ।<br/>
ವಚನಂ ನಾಮಸಮೇತಂ ಪುರುಷವಿಭಕ್ತಂ ತದಾಖ್ಯಾತಮ್ ॥೩೧॥

ಪ್ರಾತಿಪದಿಕಾರ್ಥಯುಕ್ತಾಂಧಾತ್ವರ್ಥಾನುಪಸೃಜಂತಿ ಯೇ ಸ್ವಾರ್ಥೈಃ ।<br/>
ಉಪಸರ್ಗಾ ಹ್ಯುಪದಿಷ್ಟಾಸ್ತಸ್ಮಾತ್ ಸಂಸ್ಕಾರಶಾಸ್ತ್ರೇಽಸ್ಮಿನ್ ॥೩೨॥

ಪ್ರಾತಿಪದಿಕಾರ್ಥಯೋಗಾದ್ಧಾತುಚ್ಛಂದೋನಿರುಕ್ತಯುಕ್ತ್ಯಾ ಚ ।<br/>
ಯಸ್ಮಾನ್ನಿಪತಂತಿ ಪದೇ ತಸ್ಮಾತ್ಪ್ರೋಕ್ತಾ ನಿಪಾತಾಸ್ತು ॥೩೩॥

ಪ್ರತ್ಯಯವಿಭಾಗಜನಿತಾಃ ಪ್ರಕರ್ಷಸಂಯೋಗಸತ್ವವಚನೈಶ್ಚ ।<br/>
ಯಸ್ಮಾತ್ಪೂರಯತೇಽರ್ಥಾನ್ ಪ್ರತ್ಯಯ ಉಕ್ತಸ್ತತಸ್ತಸ್ಮಾತ್ ॥೩೪॥

ಲೋಕೇ ಪ್ರಕೃತಿಪ್ರತ್ಯಯವಿಭಾಗಸಂಯೋಗಸತ್ವವಚನೈಶ್ಚ ।<br/>
ತಾಂಸ್ತಾನ್ ಪೂರಯತೇಽರ್ಥಾಂಸ್ತೇಷು ಯಸ್ತದ್ಧಿತಸ್ತಸ್ಮಾತ್ ॥೩೫॥

ಏಕಸ್ಯ ಬಹೂನಾಂ ವಾ ಧಾತೋರ್ಲಿಂಗಸ್ಯ ವಾ ಪದಾನಾಂ ವಾ ।<br/>
ವಿಭಜಂತ್ಯರ್ಥಂ ಯಸ್ಮಾತ್ ವಿಭಕ್ತಯಸ್ತೇನ ತಾಃ ಪ್ರೋಕ್ತಾಃ ॥೩೬॥

ವಿಶಿಷ್ಟಾಸ್ತು ಸ್ವರಾ ಯತ್ರ ವ್ಯಂಜನಂ ವಾಪಿ ಯೋಗತಃ ।<br/>
ಸಂಧೀಯತೇ ಪದೇ ಯಸ್ಮಾತ್ತಸ್ಮಾತ್ ಸಂಧಿಃ ಪ್ರಕೀರ್ತಿತಃ ॥೩೭॥

ವರ್ಣಪದಕ್ರಮಸಿದ್ಧಃ ಪದೈಕಯೋಗಾಚ್ಚ ವರ್ಣಯೋಗಾಚ್ಚ ।<br/>
ಸಂಧೀಯತೇ ಚ ಯಸ್ಮಾತ್ತಸ್ಮಾತ್ ಸಂಧಿಃ ಸಮುದ್ದಿಷ್ಟಃ ॥೩೮॥

ಲುಪ್ತವಿಭಕ್ತಿರ್ನಾಮ್ನಾಮೇಕಾರ್ಥಂ ಸಂಹರತ್ಸಮಾಸೋಽಪಿ ।<br/>
ತತ್ಪುರುಷಾದಿಕಸಂಜ್ಞೈರ್ನಿರ್ದಿಷ್ಟಃ ಷಡ್ವಿಧೋ ವಿಪ್ರಾಃ ॥೩೯॥

ಏಭಿಃ ಶಬ್ದವಿಧಾನೈರ್ವಿಸ್ತಾರವ್ಯಂಜನಾರ್ಥಸಂಯುಕ್ತೈಃ ।<br/>
ಪದಬಂಧಾಃ ಕರ್ತವ್ಯಾ ನಿಬದ್ಧಬಂಧಾಸ್ತು ಚೂರ್ಣಾ ವಾ ॥೪೦॥

ವಿಭಕ್ತ್ಯಂತಂ ಪದಂ ಜ್ಞೇಯಂ ನಿಬದ್ಧಂ ಚೂರ್ಣಮೇವ ಚ ।<br/>
ತತ್ರ ಚೂರ್ಣಪದಸ್ಯೇಹ ಸನ್ನಿಬೋಧತ ಲಕ್ಷಣಮ್ ॥೪೧॥

ಅನಿಬದ್ಧಪದಂ ಛಂದೋವಿಧಾನಾನಿಯತಾಕ್ಷರಮ್ ।<br/>
ಅರ್ಥಾಪೇಕ್ಷ್ಯಕ್ಷರಸ್ಯೂತಂ ಜ್ಞೇಯಂ ಚೂರ್ಣಪದಂ ಬುಧೈಃ ॥೪೨॥

ನಿಬದ್ಧಾಕ್ಷರಸಂಯುಕ್ತಂ ಯತಿಚ್ಛೇದಸಮನ್ವಿತಮ್ ।<br/>
ನಿಬದ್ಧಂ ತು ಪದಂ ಜ್ಞೇಯಂ ಪ್ರಮಾಣನಿಯತಾತ್ಮಕಮ್ ॥೪೩॥

ಏವಂ ನಾನಾರ್ಥಸಂಯುಕ್ತೈಃ ಪಾದೈರ್ವರ್ಣವಿಭೂಷಿತೈಃ ।<br/>
ಚತುರ್ಭಿಸ್ತು ಭವೇದ್ಯುಕ್ತಂ ಛಂದೋ ವೃತ್ತಾಭಿಧಾನವತ್ ॥೪೪॥

ಷಡ್ವಿಂಶತಿಃ ಸ್ಮೃತಾನ್ಯೇಭಿಃ ಪಾದೈಶ್ಛಂದಸಿ ಸಂಖ್ಯಯಾ ।<br/>
ಸಮಂಚಾರ್ಧಸಮಂಚೈವ ತಥಾ ವಿಷಮಮೇವ ಚ ॥೪೫॥

ಛಂದೋಯುಕ್ತಂ ಸಮಾಸೇನ ತ್ರಿವಿಧಂ ವೃತ್ತಮಿಷ್ಯತೇ ।<br/>
ನಾನಾವೃತ್ತಿವಿನಿಷ್ಪನ್ನಾ ಶಬ್ದಸ್ಯೈಷಾ ತನೂಸ್ಸ್ಮೃತಾ ॥೪೬॥

ಛಂದೋಹೀನೋ ನ ಶಬ್ದೋಽಸ್ತಿ ನ ಚ್ಛಂದಶ್ಶಬ್ದವರ್ಜಿತಮ್ ।<br/>
ತಸ್ಮಾತ್ತೂಭ್ಯಸಂಯೋಗೋ ನಾಟ್ಯಸ್ಯೋದ್ಯೋತಕಃ ಸ್ಮೃತಃ ॥೪೭॥

ಏಕಾಕ್ಷರಂ ಭವೇದುಕ್ತಮತ್ಯುಕ್ತಂ ದ್ವ್ಯಕ್ಷರಂ ಭವೇತ್ ।<br/>
ಮಧ್ಯಂ ತ್ರ್ಯಕ್ಷರಮಿತ್ಯಾಹುಃ ಪ್ರತಿಷ್ಠಾ ಚತುರಕ್ಷರಾ ॥೪೮॥

ಸುಪ್ರತಿಷ್ಠಾ ಭವೇತ್ ಪಂಚ ಗಾಯತ್ರೀ ಷಡ್ ಭವೇದಿಹ ।<br/>
ಸಪ್ತಾಕ್ಷರಾ ಭವೇದುಷ್ಣಿಗಷ್ಟಾಕ್ಷರಾನುಷ್ಟುಬುಚ್ಯತೇ ॥೪೯॥

ನವಾಕ್ಷರಾ ತು ಬೃಹತೀ ಪಂಕ್ತಿಶ್ಚೈವ ದಶಾಕ್ಷರಾ ।<br/>
ಏಕಾದಶಾಕ್ಷರಾ ತ್ರಿಷ್ಟುಬ್ ಜಗತೀ ದ್ವಾದಶಾಕ್ಷರಾ ॥೫೦॥

ತ್ರಯೋದಶಾಽತಿಜಗತೀ ಶಕ್ವರೀ ತು ಚತುರ್ದಶಾ ।<br/>
ಅತಿಶಕ್ವರೀ ಪಂಚದಶಾ ಷೋಡಶಾಷ್ಟಿಃ ಪ್ರಕೀರ್ತಿತಾ ॥೫೧॥

ಅತ್ಯಷ್ಟಿಃ ಸ್ಯಾತ್ಸಪ್ತದಶಾ ಧೃತಿರಷ್ಟಾದಶಾಕ್ಷರಾ ।<br/>
ಏಕೋನವಿಂಶತಿರ್ಧೃತಿಃ ಕೃತಿರ್ವಿಂಶತಿರೇವ ಚ ॥೫೨॥

ಪ್ರಕೃತಿಶ್ಚೈಕವಿಂಶತ್ಯಾ ದ್ವಾವಿಂಶತ್ಯಾಕೃತಿಸ್ತಥಾ ।<br/>
ವಿಕೃತಿಃ ಸ್ಯಾತ್ ತ್ರಯೋವಿಂಶಾ ಚತುರ್ವಿಂಶಾ ಚ ಸಂಕೃತಿಃ ॥೫೩॥

ಪಂಚವಿಂಶತ್ಯತಿಕೃತಿಃ ಷಡ್ವಿಂಶತ್ಯುತ್ಕೃತಿರ್ಭವೇತ್ ।<br/>
ಅತೋಽಧಿಕಾಕ್ಷರಂ ಛಂದೋ ಮಾಲಾವೃತ್ತಂ ತದಿಷ್ಯತೇ ॥೫೪॥

ಛಂದಸಾಂ ತು ತಥಾ ಹ್ಯೇತೇ ಭೇದಾಃ ಪ್ರಸ್ತಾರಯೋಗತಃ ।<br/>
ಅಸಂಖ್ಯೇಯಪ್ರಮಾಣಾನಿ ವೃತ್ತಾನ್ಯಾಹುರತೋ ಬುಧಾಃ ॥೫೫॥

ಗಾಯತ್ರೀಪ್ರಭೃತಿತ್ತ್ವೇಷಾಂ ಪ್ರಮಾಣಂ ಸಂವಿಧೀಯತೇ ।<br/>
ಪ್ರಯೋಗಜಾನಿ ಸರ್ವಾಣಿ ಪ್ರಾಯಶೋ ನ ಭವಂತಿ ಹಿ ॥೫೬॥

ವೃತ್ತಾನಿ ಚ ಚತುಷ್ಷಷ್ಟಿರ್ಗಾಯತ್ರ್ಯಾಂ ಕೀರ್ತಿತಾನಿ ತು ।<br/>
ಶತಂ ವಿಂಶತಿರಷ್ಟೌ ಚ ವೃತ್ತಾನ್ಯುಷ್ಣಿಹ್ಯಥೋಚ್ಯತೇ ॥೫೭॥

ಷಟ್ಪಂಚಾಶಚ್ಛತೇ ದ್ವೇ ಚ ವೃತ್ತಾನಾಮಪ್ಯನುಷ್ಟುಭಿ ।<br/>
ಶತಾನಿ ಪಂಚ ವೃತಾನಾಂ ಬೃಹತ್ಯಾಂ ದ್ವಾದಶೈವ ಚ ॥೫೮॥

ಪಂಕ್ತ್ಯಾಂ ಸಹಸ್ರಂ ವೃತ್ತಾನಾಂ ಚತುರ್ವಿಂಶತಿರೇವ ಚ ।<br/>
ತ್ರೈಷ್ಟುಭೇ ದ್ವೇ ಸಹಸ್ರೇ ಚ ಚತ್ವಾರಿಂಶತ್ತಥಾಷ್ಟ ಚ ॥೫೯॥

ಸಹಸ್ರಾಣ್ಯಪಿ ಚತ್ವಾರಿ ನವತಿಶ್ಚ ಷಡುತ್ತರಾ ।<br/>
ಜಗತ್ಯಾಂ ಸಮವರ್ಣಾನಾಂ ವೃತ್ತಾನಾಮಿಹ ಸರ್ವಶಃ ॥೬೦॥

ಅಷ್ಟೌ ಸಹಸ್ರಾಣಿ ಶತಂ ದ್ವ್ಯಧಿಕಾ ನವತಿಃ ಪುನಃ ।<br/>
ಜಗತ್ಯಾಮತಿಪೂರ್ವಾಯಾಂ ವೃತ್ತಾನಾಂ ಪರಿಮಾಣತಃ ॥೬೧॥

ಶತಾನಿ ತ್ರೀಣ್ಯಶೀತಿಶ್ಚ ಸಹಸ್ರಾಣ್ಯಪಿ ಷೋಡಶ ।<br/>
ವೃತ್ತಾನಿ ಚೈವ ಚತ್ವಾರಿ ಶಕ್ವರ್ಯಾಃ ಪರಿಸಂಖ್ಯಯಾ ॥೬೨॥

ದ್ವಾತ್ರಿಂಶಚ್ಚ ಸಹಸ್ರಾಣಿ ಸಪ್ತ ಚೈವ ಶತಾನಿ ಚ ।<br/>
ಅಷ್ಟೌ ಷಷ್ಟಿಶ್ಚ ವೃತ್ತಾನಿ ಹ್ಯಾಶ್ರಯಂತ್ಯತಿಶಕ್ವರೀಮ್ ॥೬೩॥

ಪಂಚಷಷ್ಟಿಸಹಸ್ರಾಣಿ ಸಹಸ್ರಾರ್ಧಂಚ ಸಂಖ್ಯಯಾ ।<br/>
ಷಟ್ತ್ರಿಂಶಚ್ಚೈವ ವೃತ್ತಾನಿ ಹ್ಯಷ್ಟ್ಯಾಂ ನಿಗದಿತಾನಿ ಚ ॥೬೪॥

ಏಕತ್ರಿಂಶತ್ಸಹಸ್ರಾಣಿ ವೃತ್ತಾನಾಂಚ ದ್ವಿಸಪ್ತತಿಃ ।<br/>
ತಥಾ ಶತಸಹಸ್ರಂಚ ಛಂದಾಂಸ್ಯತ್ಯಷ್ಟಿಸಂಜ್ಞಿತೇ ॥೬೫॥

ಧೃತ್ಯಾಮಪಿ ಹಿ ಪಿಂಡೇನ ವೃತ್ತಾನ್ಯಾಕಲ್ಪಿತಾನಿ ತು ।<br/>
ತಜ್ಜ್ಞೈಃ ಶತಸಹಸ್ರೇ ದ್ವೇ ಶತಮೇಕಂ ತಥೈವ ಚ ॥೬೬॥

ದ್ವಿಷಷ್ಟಿಶ್ಚ ಸಹಸ್ರಾಣಿ ಚತ್ವಾರಿಂಶಚ್ಚ ಯೋಗತಃ ।<br/>
ಚತ್ವಾರಿ ಚೈವ ವೃತ್ತಾನಿ ಸಮಸಂಖ್ಯಾಶ್ರಯಾಣಿ ತು ॥೬೭॥

ಅತಿಧೃತ್ಯಾಂ ಸಹಸ್ರಾಣಿ ಚತುರ್ವಿಂಶತಿರೇವ ಚ ।<br/>
ತಥಾ ಶತಸಹಸ್ರಾಣಿ ಪಂಚ ವೃತ್ತಶತದ್ವಯಮ್ ॥೬೮॥

ಅಷ್ಟಾಶೀತಿಶ್ಚ ವೃತ್ತಾನಿ ವೃತ್ತಜ್ಞೈಃ ಕಥಿತಾನಿ ಚ ।<br/>
ಕೃತೌ ಶತಸಹಸ್ರಾಣಿ ದಶ ಪ್ರೋಕ್ತಾನಿ ಸಂಖ್ಯಯಾ ॥೬೯॥

ಚತ್ವಾರಿಂಶತ್ತಥಾ ಚಾಷ್ಟೌ ಸಹಸ್ರಾಣಿ ಶತಾನಿ ಚ ।<br/>
ಪಂಚಷಟ್ಸಪ್ತತಿಶ್ಚೈವ ವೃತ್ತಾನಾಂ ಪರಿಮಾಣತಃ ॥೭೦॥

ತಥಾ ಶತಸಹಸ್ರಾಣಾಂ ಪ್ರಕೃತೌ ವಿಂಶತಿರ್ಭವೇತ್ ।<br/>
ಸಪ್ತ ವೈ ಗದಿತಾಸ್ತ್ವತ್ರ ನವತಿಶ್ಚೈವ ಸಂಖ್ಯಯಾ ॥೭೧॥

ಸಹಸ್ರಾಣಿ ಶತಂ ಚೈಕಂ ದ್ವಿಪಂಚಾಶತ್ತಥೈವ ಚ ।<br/>
ವೃತ್ತಾನಿ ಪರಿಮಾಣೇನ ವೃತ್ತಜ್ಞೈರ್ಗದಿತಾನಿ ತು ॥೭೨॥

ಚತ್ವಾರಿಂಶತ್ತಥೈಕಂಚ ಲಕ್ಷಾಣಾಮಥ ಸಂಖ್ಯಯಾ ।<br/>
ತಥಾ ಚೇಹ ಸಹಸ್ರಾಣಿ ನವತಿಶ್ಚತುರುತ್ತರಾ ॥೭೩॥

ಶತತ್ರಯಂ ಸಮಾಖ್ಯಾತಂ ಹ್ಯಾಕೃತ್ಯಾಂ ಚತುರುತ್ತರಮ್ ।<br/>
ಜ್ಞೇಯಾ ಶತಸಹಸ್ರಾಣಾಮಶೀತಿಸ್ತ್ರ್ಯಧಿಕಾ ಬುಧೈಃ ॥೭೪॥

ಅಷ್ಟಾಶೀತಿ ಸಹಸ್ರಾಣಿ ವೃತ್ತಾನಾಂ ಷಟ್ ಶತಾನಿ ಚ ।<br/>
ಅಷ್ಟೌ ಚೈವ ತು ವೃತ್ತಾನಿ ವಿಕೃತ್ಯಾಂ ಗದಿತಾನಿ ತು ॥೭೫॥

ತಥಾ ಶತಸಹಸ್ರಾಣಿ ಸಪ್ತಷಷ್ಟಿಶ್ಚ ಸಪ್ತತಿಃ ।<br/>
ಸಪ್ತ ಚೈವ ಸಹಸ್ರಾಣಿ ಷೋಡಶೇ ದ್ವೇ ಶತೇ ತಥಾ ॥೭೬॥

ಕೋಟಿಶ್ಚೈವೇಹ ವೃತ್ತಾನಿ ಸಂಕೃತೌ ಕಥಿತಾನಿ ವೈ ।<br/>
ಕೋಟಿತ್ರಯಂಚಾಭಿಕೃತ್ಯಾಂ ಪಂಚತ್ರಿಂಶದ್ಭಿರನ್ವಿತಮ್ ॥೭೭॥

ಪಂಚಾಶದ್ಭಿಃ ಸಹಸ್ರೈಶ್ಚ ಚತುರ್ಭಿರಧಿಕೈಸ್ತಥಾ ।<br/>
ಚತುಷ್ಟಯಂ ಶತಾನಾಮ್ ಚ ದ್ವಾತ್ರಿಂಶದ್ಭಿಃ ಸಮನ್ವಿತಮ್ ॥೭೮॥

ಷಟ್ ಕೋಟಯಸ್ತಥೋತ್ಕೃತ್ಯಾಂ ಲಕ್ಷಾಣಾಮೇಕಸಪ್ತತಿಃ ।<br/>
ಚತುಷ್ಷಷ್ಟಿಶತಾನ್ಯಷ್ಟೌ ಸಹಸ್ರಾಣ್ಯಷ್ಟ ಚೈವ ಹಿ ॥೭೯॥

ಉಕ್ತಾದುತ್ಕೃತಿಪರ್ಯಂತವೃತ್ತಸಂಖ್ಯಾಂ ವಿಚಕ್ಷಣಃ ।<br/>
ಏತೇನ ಚ ವಿಕಲ್ಪೇನ ವೃತ್ತೇಷ್ವೇತೇಷು ನಿರ್ದಿಶೇತ್ ॥೮೦॥

ಸರ್ವೇಷಾಂ ಛಂದಸಾಮೇವಂ ವೃತ್ತಾನಿ ಕಥಿತಾನಿ ವೈ ।<br/>
ತಿಸ್ರಃ ಕೋಟಯೋ ದಶ ತಥಾ ಸಹಸ್ರಾಣಾಂ ಶತಾನಿ ತು ॥೮೧॥

ಚತ್ವಾರಿಂಶತ್ತಥಾ ದ್ವೇ ಚ ಸಹಸ್ರಾಣಿ ದಶೈವ ತು ।<br/>
ಸಪ್ತಭಿಃ ಸಹಿತಾನ್ಯೇವ ಸಪ್ತ ಚೈವ ಶತಾನಿ ಚ ॥೮೨॥

ಷಡ್ವಿಂಶತಿರಿಹಾನ್ಯಾನಿ ವ್ಯಾಖ್ಯಾತಾನಿ ಸಮಾಸತಃ ।<br/>
ಸಮಾನಿ ಗಣನಾಯುಕ್ತಿಮಾಶ್ರಿತ್ಯ ಕಥಿತಾನಿ ವೈ ॥೮೩॥

ಸರ್ವೇಷಾಂ ಛಂದಸಾಮೇವಂ ತ್ರಿಕೈರ್ವೃತ್ತಂ ಪ್ರಯೋಜಯೇತ್ ।<br/>
ಜ್ಞೇಯಾಶ್ಚಾಷ್ಟೌ ತ್ರಿಕಾಸ್ತತ್ರ ಸಂಜ್ಞಾಭಿಃ ಸ್ಥಾನಮಚ್ಛರಮ್ ॥೮೪॥

ತ್ರೀಣ್ಯಕ್ಷರಾಣಿ ವಿಜ್ಞೇಯಸ್ತ್ರಿಕೋಽಂಶಃ ಪರಿಕಲ್ಪಿತಃ ।<br/>
ಗುರುಲಘ್ವಕ್ಷರಕೃತಃ ಸರ್ವವೃತ್ತೇಷು ನಿತ್ಯಶಃ ॥೮೫॥

ಗುರುಪೂರ್ವೋ ಭಕಾರಃ ಸ್ಯಾನ್ಮಕಾರೇ ತು ಗುರುತ್ರಯಮ್ ।<br/>
ಜಕಾರೋ ಗುರುಮಧ್ಯಸ್ಥಃ ಸಕಾರೋಽಂತ್ಯಗುರುಸ್ತಥಾ ॥೮೬॥

ಲಘುಮಧ್ಯಸ್ಥಿತೋ ರೇಫಸ್ತಕಾರೋಽಂತ್ಯಲಘುಃ ಪರಃ ।<br/>
ಲಘುಪೂರ್ವೋ ಯಕಾರಸ್ತು ನಕಾರೇ ತು ಲಘುತ್ರಯಮ್ ॥೮೭॥

ಏತೇ ಹ್ಯಷ್ಟೌ ತ್ರಿಕಾಃ ಪ್ರಾಜ್ಞೈರ್ವಿಜ್ಞೇಯಾ ಬ್ರಹ್ಮಸಂಭವಾಃ ।<br/>
ಲಾಘವಾರ್ಥಂ ಪುನರಮೀ ಛಂದೋಜ್ಞಾನಮವೇಕ್ಷ್ಯ ಚ ॥೮೮॥

ಏಭಿರ್ವಿನಿರ್ಗತಾಶ್ಚಾನ್ಯಾ ಜಾತಯೋಽಥ ಸಮಾದಯಃ ।<br/>
ಅಸ್ವರಾಃ ಸಸ್ವರಾಶ್ಚೈವ ಪ್ರೋಚ್ಯಂತೇ ವೃತ್ತಲಕ್ಷಣೈಃ ॥೮೯॥

ಗುರ್ವೇಕಂ ಗಿತಿ ವಿಜ್ಞೇಯಂ ತಥಾ ಲಘು ಲಿತಿ ಸ್ಮೃತಮ್ ।<br/>
ನಿಯತಃ ಪದವಿಚ್ಛೇದೋ ಯತಿರಿತ್ಯಭಿಧೀಯತೇ ॥೯೦॥

ಗುರು ದೀರ್ಘಂ ಪ್ಲುತಂಚೈವ ಸಂಯೋಗಪರಮೇವ ಚ ।<br/>
ಸಾನುಸ್ವಾರವಿಸರ್ಗಂ ಚ ತಥಾಂತ್ಯಂಚ ಲಘು ಕ್ವಚಿತ್ ॥೯೧॥

ಗಾಯತ್ರ್ಯಾಂ ದ್ವೌ ತ್ರಿಕೌ ಜ್ಞೇಯೌ ಉಷ್ಣಿಕ್ ಚೈಕಾಧಿಕಾಕ್ಷರಾ ।<br/>
ಅನುಷ್ಟುಪ್ ದ್ವ್ಯಧಿಕಾ ಚೈವ ಬೃಹತ್ಯಾಂ ಚ ತ್ರಿಕಾಸ್ತ್ರಯಃ ॥೯೨॥

ಏಕಾಕ್ಷರಾಧಿಕಾ ಪಂಕ್ತಿಸ್ತ್ರಿಷ್ಟುಪ್ ಚ ದ್ವ್ಯಧಿಕಾಕ್ಷರಾ ।<br/>
ಚತುಸ್ತ್ರಿಕಾ ತು ಜಗತೀ ಸೈಕಾತಿಜಗತೀ ಪುನಃ ॥೯೩॥

ಶಕ್ವರೀ ದ್ವ್ಯಧಿಕಾ ಪಂಚತ್ರಿಕಾ ಜ್ಞೇಯಾತಿಶಕ್ವರೀ ।<br/>
ಏಕಾಧಿಕಾಕ್ಷರಾಷ್ಟಿಶ್ಚ ದ್ವ್ಯಧಿಕಾತ್ಯಷ್ಟಿರುಚ್ಯತೇ ॥೯೪॥

ಷಟ್ತ್ರಿಕಾಸ್ತು ಧೃತಿಃ ಪ್ರೋಕ್ತಾ ಸೈಕಾ ಚಾತಿಧೃತಿಸ್ತಥಾ ।<br/>
ಕೃತಿಶ್ಚ ದ್ವ್ಯಧಿಕಾ ಪ್ರೋಕ್ತಾ ಪ್ರಕೃತ್ಯಾಂ ಸಪ್ತ ವೈ ತ್ರಿಕಾಃ ॥೯೫॥

ಆಕೃತಿಸ್ತ್ವಧಿಕೈಕೇನ ದ್ವ್ಯಧಿಕಾ ವಿಕೃತಿಸ್ತಥಾ ।<br/>
ಅಷ್ಟತ್ರಿಕಾಃ ಸಂಕೃತೌ ಸ್ಯಾತ್ ಸೈಕಾ ಚಾಭಿಕೃತಿಃ ಪುನಃ ॥೯೬॥

ಉತ್ಕೃತಿರ್ದ್ವ್ಯಧಿಕಾ ಚೈವ ವಿಜ್ಞೇಯಾ ಗಣಮಾನತಃ ।<br/>
ಗುರ್ವೇಕಂ ಗ ಇತಿ ಪ್ರೋಕ್ತಂ ಗುರುಣೀ ಗಾವಿತಿ ಸ್ಮೃತೌ ।<br/>
ಲಘ್ವೇಕಂ ಲ ಇತಿ ಜ್ಞೇಯಂ ಲಘುನೀ ಲಾವಿತಿ ಸ್ಮೃತೌ ॥೯೭॥

ಸಂಪದ್ವಿರಾಮಪಾದಾಶ್ಚ ದೈವತಸ್ಥಾನಮಕ್ಷರಮ್ ।<br/>
ವರ್ಣಃ ಸ್ವರೋ ವಿಧಿರ್ವೃತ್ತಮಿತಿ ಛಂದೋಗತೋ ವಿಧಿಃ ॥೯೮॥

ನೈವಾತಿರಿಕ್ತಂ ಹೀನಂ ವಾ ಯತ್ರ ಸಂಪದ್ಯತೇ ಕ್ರಮಃ ।<br/>
ವಿಧಾನೇ ಚ್ಛಂದಸಾಮೇಷ ಸಂಪದಿತ್ಯಭಿಸಂಜ್ಞಿತಃ ॥೯೯॥

ಯತ್ರಾರ್ಥಸ್ಯ ಸಮಾಪ್ತಿಃ ಸ್ಯಾತ್ ಸ ವಿರಾಮ ಇತಿ ಸ್ಮೃತಃ ।<br/>
ಪಾದಶ್ಚ ಪದ್ಯತೇರ್ಧಾತೋಶ್ಚತುರ್ಭಾಗ ಇತಿ ಸ್ಮೃತಃ ॥೧೦೦॥

ಅಗ್ನ್ಯಾದಿದೈವತಂ ಪ್ರೋಕ್ತಂ ಸ್ಥಾನಂ ದ್ವಿವಿಧಮುಚ್ಯತೇ ।<br/>
ಶರೀರಾಶ್ರಯಸಂಭೂತಂ ದಿಗಾಶ್ರಯಮಥಾಪಿ ಚ ॥೧೦೧॥

ಶಾರೀರಂ ಮಂತ್ರಸಂಭೂತಂ ಛಂದೋ ಗಾಯತ್ರಸಂಜ್ಞಿತಮ್ ।<br/>
ಕ್ರುಷ್ಟೇ ಮಧ್ಯಂ ದಿನಂ ಪ್ರೋಕ್ತಂ ತ್ರೈಷ್ಟುಭಂ ಪರಿಕೀರ್ತ್ಯತೇ ॥೧೦೨॥

ತೃತೀಯಸವನಂಚಾಪಿ ಶೀರ್ಷಣ್ಯಂ ಜಾಗತಂ ಹಿ ಯತ್ ।<br/>
ಹ್ರಸ್ವಂ ದೀರ್ಘಂ ಪ್ಲುತಂಚೈವ ತ್ರಿವಿಧಂಚಾಕ್ಷರಂ ಸ್ಮೃತಮ್ ॥೧೦೩॥

ಶ್ವೇತಾದಯಸ್ತಥಾ ವರ್ಣಾ ವಿಜ್ಞೇಯಾಶ್ಛಂದಸಾಮಿಹ ।<br/>
ತಾರಶ್ಚೈವ ಹಿ ಮಂದ್ರಶ್ಚ ಮಧ್ಯಮಸ್ತ್ರಿವಿಧಃ ಸ್ವರಃ ॥೧೦೪॥

ಧ್ರುವಾವಿಧಾನೇ ಚೈವಾಸ್ಯ ಸಂಪ್ರವಕ್ಷ್ಯಾಮಿ ಲಕ್ಷಣಮ್ ।<br/>
ವಿಧಿರ್ಗಣಕೃತಶ್ಚೈವ ತಥೈವಾರ್ಥಕೃತೋ ಭವೇತ್ ॥೧೦೫॥

ಛಂದತೋ ಯಸ್ಯ ಪಾದೇ ಸ್ಯಾದ್ಧೀನಂ ವಾಽಧಿಕಮೇವ ವಾ ।<br/>
ಅಕ್ಷರಂ ನಿಚೃದಿತಿ ಪ್ರೋಕ್ತಂ ಭೂರಿಕ್ ಚೇತಿ ದ್ವಿಜೋತ್ತಮಾಃ ॥೧೦೬॥

ಅಕ್ಷರಾಭ್ಯಾಂ ಸದಾ ದ್ವಾಭ್ಯಾಮಧಿಕಂ ಹೀನಮೇವ ವಾ ।<br/>
ತಚ್ಛಂದೋ ನಾಮತೋ ಜ್ಞೇಯಂ ಸ್ವರಾಡಿತಿ ವಿರಾಡಪಿ ॥೧೦೭॥

ಸರ್ವೇಷಾಮೇವ ವೃತ್ತಾನಾಂ ತಜ್ಜ್ಞೈರ್ಜ್ಞೇಯಾ ಗಣಾಸ್ತ್ರಯಃ ।<br/>
ದಿವ್ಯೋ ದಿವ್ಯೇತರಶ್ಚೈವ ದಿವ್ಯಮಾನುಷ ಏವ ಚ ॥೧೦೮॥

ಗಾಯತ್ರ್ಯುಷ್ಣಿಗನುಷ್ಟುಪ್ ಚ ಬೃಹತೀ ಪಂಕ್ತಿರೇವ ಚ ।<br/>
ತ್ರಿಷ್ಟುಪ್ ಚ ಜಗತೀ ಚೈವ ದಿವ್ಯೋಽಯಂ ಪ್ರಥಮೋ ಗಣಃ ॥೧೦೯॥

ತಥಾತಿಜಗತೀ ಚೈವ ಶಕ್ವರೀ ಚಾತಿಶಕ್ವರೀ ।<br/>
ಅಷ್ಟಿರತ್ಯಷ್ಟಿರಪಿ ಚ ಧೃತಿಶ್ಚಾತಿಧೃತಿರ್ಗಣಃ ॥೧೧೦॥

ಕೃತಿಶ್ಚ ಪ್ರಕೃತಿಶ್ಚೈವ ಹ್ಯಾಕೃತಿರ್ವಿಕೃತಿಸ್ತಥಾ ।<br/>
ಸಂಕೃತ್ಯಭಿಕೃತೀ ಚೈವ ಉತ್ಕೃತಿರ್ದಿವ್ಯಮಾನುಷಾ ॥೧೧೧॥

ಏತೇಷಾಂ ಛಂದಸಾಂ ಭೂಯಃ ಪ್ರಸ್ತಾರವಿಧಿಸಂಶ್ರಯಮ್ ।<br/>
ಲಕ್ಷಣಂ ಸಂಪ್ರವಕ್ಷ್ಯಾಮಿ ನಷ್ಟಮುದ್ದಿಷ್ಟಮೇವ ಚ ॥೧೧೨॥

ಪ್ರಸ್ತಾರೋಽಕ್ಷರನಿರ್ದಿಷ್ಟೋ ಮಾತ್ರೋಕ್ತಶ್ಚ ತಥೈವ ಹಿ ।<br/>
ದ್ವಿಕೌ ಗ್ಲಾವಿತಿ ವರ್ಣೋಕ್ತೌ ಮಿಶ್ರೌ ಚೇತ್ಯಪಿ ಮಾತ್ರಿಕೌ ॥೧೧೩॥

ಗುರೋರಧಸ್ತಾದಾದ್ಯಸ್ಯ ಪ್ರಸ್ತಾರೇ ಲಘು ವಿನ್ಯಸೇತ್ ।<br/>
ಅಗ್ರತಸ್ತು ಸಮಾದೇಯಾ ಗುರವಃ ಪೃಷ್ಠತಸ್ತಥಾ ॥೧೧೪॥

ಪ್ರಥಮಂ ಗುರುಭಿರ್ವರ್ಣೈರ್ಲಘುಭಿಸ್ತ್ವವಸಾನಜಮ್ ।<br/>
ವೃತ್ತಂತು ಸರ್ವಛಂದಸ್ಸು ಪ್ರಸ್ತಾರವಿಧಿರೇವ ತು ॥೧೧೫॥

ಗುರ್ವಧಸ್ತಾಲ್ಲಘುಂ ನ್ಯಸ್ಯ ತಥಾ ದ್ವಿದ್ವಿ ಯಥೋದಿತಮ್ ।<br/>
ನ್ಯಸ್ಯೇತ್ ಪ್ರಸ್ತಾರಮಾರ್ಗೋಽಯಮಕ್ಷರೋಕ್ತಸ್ತು ನಿತ್ಯಶಃ ॥೧೧೬॥

ಮಾತ್ರಾಸಂಖ್ಯಾವಿನಿರ್ದಿಷ್ಟೋ ಗಣೋ ಮಾತ್ರಾವಿಕಲ್ಪಿತಃ ।<br/>
ಮಿಶ್ರೌ ಗ್ಲಾವಿತಿ ವಿಜ್ಞೇಯೌ ಪೃಥಕ್ ಲಕ್ಷ್ಯವಿಭಾಗತಃ ॥೧೧೭॥

ಮಾತ್ರಾಗಣೋ ಗುರುಶ್ಚೈವ ಲಘುನೀ ಚೈವ ಲಕ್ಷಿತೇ ।<br/>
ಆರ್ಯಾಣಾಂ ತು ಚತುರ್ಮಾತ್ರಾಪ್ರಸ್ತಾರಃ ಪರಿಕಲ್ಪಿತಃ ॥೧೧೮॥

ಗೀತಕಪ್ರಭೃತೀನಾಂತು ಪಂಚಮಾತ್ರೋ ಗಣಃ ಸ್ಮೃತಃ ।<br/>
ವೈತಾಲೀಯಂ ಪುರಸ್ಕೃತ್ಯ ಷಣ್ಮಾತ್ರಾದ್ಯಾಸ್ತಥೈವ ಚ ॥೧೧೯॥

ತ್ರ್ಯಕ್ಷರಾಸ್ತು ತ್ರಿಕಾ ಜ್ಞೇಯಾ ಲಘುಗುರ್ವಕ್ಷರಾನ್ವಿತಾಃ ।<br/>
ಮಾತ್ರಾಗಣವಿಭಾಗಸ್ತು ಗುರುಲಘ್ವಕ್ಷರಾಶ್ರಯಃ ॥೧೨೦॥

ಅಂತ್ಯಾದ್ ದ್ವಿಗುಣಿತಾದ್ರೂಪಾದ್ ದ್ವಿದ್ವಿರೇಕಂ ಗುರೋರ್ಭವೇತ್ ।<br/>
ದ್ವಿಗುಣಾಂಚ ಲಘೋಃ ಕೃತ್ವಾ ಸಂಖ್ಯಾಂ ಪಿಂಡೇನ ಯೋಜಯೇತ್ ॥೧೨೧॥

ಆದ್ಯಂ ಸರ್ವಗುರು ಜ್ಞೇಯಂ ವೃತ್ತಂತು ಸಮಸಂಜ್ಞಿತಮ್ ।<br/>
ಕೋಶಂ ತು ಸರ್ವಲಘ್ವಂತ್ಯಂ ಮಿಶ್ರರೂಪಾಣಿ ಸರ್ವತಃ ॥೧೨೨॥

ವೃತ್ತಾನಾಂ ತು ಸಮಾನಾನಾಂ ಸಂಖ್ಯಾಂ ಸಂಯೋಜ್ಯ ತಾವತೀಮ್ ।<br/>
ರಾಶ್ಯೂನಾಮರ್ಧವಿಷಮಾಂ ಸಮಾಸಾದಭಿನಿರ್ದಿಶೇತ್ ॥೧೨೩॥

ಏಕಾದಿಕಾಂ ತಥಾ ಸಂಖ್ಯಾಂ ಛಂದಸೋ ವಿನಿವೇಶ್ಯ ತು ।<br/>
ಯಾವತ್ ಪೂರ್ಣಂತು ಪೂರ್ವೇಣ ಪೂರಯೇದುತ್ತರಂ ಗಣಮ್ ॥೧೨೪॥

ಸಮಾನಾಂ ವಿಷಮಾಣಾಂ ಚ ಸಂಗುಣಯ್ಯ ತಥಾ ಸ್ಫುಟಮ್ ।<br/>
ರಾಶ್ಯೂನಾಮಭಿಜಾನೀಯಾದ್ವಿಷಮಾಣಾಂ ಸಮಾಸತಃ ॥೧೨೫॥

ಏವಂ ಕೃತ್ವಾ ತು ಸರ್ವೇಷಾಂ ಪರೇಷಾಂ ಪೂರ್ವಪೂರಣಮ್ ।<br/>
ಕ್ರಮಾನ್ನೈಧನಮೇಕೈಕಂ ಪ್ರತಿಲೋಮಂ ವಿಸರ್ಜಯೇತ್ ॥೧೨೬॥

ಸರ್ವೇಷಾಂ ಛಂದಸಾಮೇವಂ ಲಘ್ವಕ್ಷರವಿನಿಶ್ಚಯಮ್ ।<br/>
ಜಾನೀತ ಸಮವೃತ್ತಾನಾಂ ಸಂಖ್ಯಾಂ ಸಂಕ್ಷೇಪತಸ್ತಥಾ ॥೧೨೭॥

ವೃತ್ತಸ್ಯ ಪರಿಮಾಣಂತು ಛಿತ್ವಾರ್ಧೇನ ಯಥಾಕ್ರಮಮ್ ।<br/>
ನ್ಯಸೇಲ್ಲಘು ಯಥಾ ಸೈಕಮಕ್ಷರಂ ಗುರು ಚಾಪ್ಯಥ ॥೧೨೮॥

ಏವಂ ವಿನ್ಯಸ್ಯ ವೃತ್ತಾನಾಂ ನಷ್ಟೋದ್ದಿಷ್ಟವಿಭಾಗತಃ ।<br/>
ಗುರುಲಘ್ವಕ್ಷರಾಣೀಹ ಸರ್ವಛಂದಸ್ಸು ದರ್ಶಯೇತ್ ॥೧೨೯॥

ಇತಿ ಛಂದಾಂಸಿ ಯಾನೀಹ ಮಯೋಕ್ತಾನಿ ದ್ವಿಜೋತ್ತಮಾಃ ।<br/>
ವೃತ್ತಾನ್ಯೇತೇಷು ನಾಟ್ಯೇಽಸ್ಮಿನ್ ಪ್ರಯೋಜ್ಯಾನಿ ನಿಬೋಧತ ॥೧೩೦॥

ಇತಿ ಭರತೀಯೇ ನಾಟ್ಯಶಾಸ್ತ್ರೇ ವಾಚಿಕಾಭಿನಯೇ ಛಂದೋವಿಧಾನಂ
ನಾಮ ಚತುರ್ದಶೋಽಧ್ಯಾಯಃ । 


---

[← Previous](chapter_13.md) | [Next →](chapter_15.md)
