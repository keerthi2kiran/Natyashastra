# ನಾಟ್ಯಶಾಸ್ತ್ರಮ್ ಅಧ್ಯಾಯಃ ೨೮ ಜಾತಿವಿಕಲ್ಪ॥ ಶ್ರೀರಸ್ತು ॥

ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್
ಅಥ ಅಷ್ಟಾವಿಂಶೋಽಧ್ಯಾಯಃ ।
ಆತೋದ್ಯವಿಧಿಮಿದಾನೀಂ ವಕ್ಷ್ಯಾಮಃ ।
ತತಂ ಚೈವಾವನದ್ಧಂ ಚ ಘನಂ ಸುಷಿರಮೇವ ಚ ।
ಚತುರ್ವಿಧಂ ತು ವಿಜ್ಞೇಯಮಾತೋದ್ಯಂ ಲಕ್ಷಣಾನ್ವಿತಮ್ ॥ ೧॥

ತತಂ ತಂತ್ರೀಕೃತಂ ಜ್ಞೇಯಮವನದ್ಧಂ ತು ಪೌಷ್ಕರಮ್ ।
ಘನಂ ತಾಲಸ್ತು ವಿಜ್ಞೇಯಃ ಸುಷಿರೋ ವಂಶ ಉಚ್ಯತೇ ॥ ೨॥

ಪ್ರಯೋಗಸ್ತ್ರಿವಿಧೋ ಹ್ಯೇಷಾಂ ವಿಜ್ಞೇಯೋ ನಾಟಕಾಶ್ರಯಃ ।
ತತಂ ಚೈವಾವನದ್ಧಂ ಚ ತಥಾ ನಾಟ್ಯಕೃತೋಽಪರಃ ॥ ೩॥

ತತಃ ಕುತಪವಿನ್ಯಾಸೋ ಗಾಯನಃ ಸಪರಿಗ್ರಹಃ ।
ವೈಪಂಚಿಕೋ ವೈಣಿಕಶ್ಚ ವಂಶವಾದಸ್ತಥೈವ ಚ ॥ ೪॥

ಮಾರ್ದಂಗಿಕಃ ಪಾಣವಿಕಸ್ತಥಾ ದಾರ್ದುರಿಕೋ ಬುಧೈಃ ।
ಅವನದ್ಧವಿಧಾವೇಷ ಕುತಪಃ ಸಮುದಾಹೃತಃ ॥ ೫ ॥   ೧೧/೨೨
ಉತ್ತಮಾಧಮಮಧ್ಯಾಭಿಸ್ತಥಾ ಪ್ರಕೃತಿಭಿರ್ಯುತಃ ।
ಕುತಪೋ ನಾಟ್ಯಯೋಗೇ ತು ನಾನಾದೇಶಸಮಾಶ್ರಯಃ ॥ ೬॥

ಏವಂ ಗಾನಂ ಚ ವಾದ್ಯಂ ಚ ನಾಟ್ಯಂ ಚ ವಿವಿಧಾಶ್ರಯಮ್ ।
ಅಲಾತಚಕ್ರಪ್ರತಿಮಂ ಕರ್ತವ್ಯಂ ನಾಟ್ಯಯೋಕ್ತೃಭಿಃ ॥ ೭॥

ಯತ್ತು ತಂತ್ರೀಕೃತಂ ಪ್ರೋಕ್ತಂ ನಾನಾತೋದ್ಯಸಮಾಶ್ರಯಮ್ ।
ಗಾಂಧರ್ವಮಿತಿ ತಜ್ಜ್ಞೇಯಂ ಸ್ವರತಾಲಪದಾತ್ಮಕಮ್ ॥ ೮॥

ಅತ್ಯರ್ಥಮಿಷ್ಟಂ ದೇವಾನಾಂ ತಥಾ ಪ್ರೀತಿಕರಂ ಪುನಃ ।
ಗಂಧರ್ವಾಣಾಂ ಚ ಯಸ್ಮಾದ್ಧಿ ತಸ್ಮಾದ್ಗಂಧರ್ವಮುಚ್ಯತೇ ॥ ೯॥

ಅಸ್ಯ ಯೋನಿರ್ಭವೇದ್ಗಾನಂ ವೀಣಾ ವಂಶಸ್ತಥೈವ ಚ ।
ಏತೇಷಾಂ ಚೈವ ವಕ್ಷ್ಯಾಮಿ ವಿಧಿಂ ಸ್ವರಸಮುತ್ಥಿತಮ್ ॥ ೧೦॥

ಗಾಂಧರ್ವಂ ತ್ರಿವಿಧಂ ವಿದ್ಯಾತ್ಸ್ವರತಾಲಪದಾತ್ಮಕಮ್ ।
ತ್ರಿವಿಧಸ್ಯಾಪಿ ವಕ್ಷ್ಯಾಮಿ ಲಕ್ಷಣಂ ಕರ್ಮ ಚೈವ ಹಿ ॥ ೧೧॥

ದ್ವ್ಯಧಿಷ್ಠಾನಾಃ ಸ್ವರಾ ವೈಣಾಃ ಶಾರೀರಾಶ್ಚ ಪ್ರಕೀರ್ತಿತಾಃ ।
ಏತೇಷಾಂ ಸಂಪ್ರವಕ್ಷ್ಯಾಮಿ ವಿಧಾನಂ ಲಕ್ಷಣಾನ್ವಿತಮ್ ॥ ೧೨॥

ಸ್ವರಾ ಗ್ರಾಮೌ ಮೂರ್ಚ್ಛನಾಶ್ಚ ತಾನಾಃ ಸ್ಥಾನಾನಿ ವೃತ್ತಯಃ ।
ಶುಷ್ಕಂ ಸಾಧಾರಣೇ ವರ್ಣಾ ಹ್ಯಲಂಕಾರಾಶ್ಚ ಧಾತವಃ ॥ ೧೩॥

ಶ್ರುತಯೋ ಯತಯಶ್ಚೈವ ನಿತ್ಯಂ ಸ್ವರಗತಾತ್ಮಕಾಃ ।
ದಾರವ್ಯಾಂ ಸಮವಾಯಸ್ತು ವೀಣಾಯಾಂ ಸಮುದಾಹೃತಃ ॥ ೧೪॥

ಸ್ವರಾ ಗ್ರಾಮಾವಲಂಕಾರಾ ವರ್ಣಾಃ ಸ್ಥಾನಾನಿ ಜಾತಯಃ ।
ಸಾಧಾರಣೇ ಚ ಶರೀರ್ಯಾಂ ವೀಣಾಯಾಮೇಷ ಸಂಗ್ರಹಃ ॥ ೧೫॥

ವ್ಯಂಜನಾನಿ ಸ್ವರಾ ವರ್ಣಾಃ ಸಂಧಯೋಽಥ ವಿಭಕ್ತಯಃ ।
ನಾಮಾಖ್ಯಾತೋಪಸರ್ಗಾಶ್ಚ ನಿಪಾತಾಸ್ತದ್ಧಿತಾಃ ಕೃತಃ ॥ ೧೬॥

ಛಂದೋವಿಧಿರಲಂಕಾರಾ ಜ್ಞೇಯಃ ಪದಗತೋ ವಿಧಿಃ ।
ನಿಬದ್ಧಂ ಚಾನಿಬದ್ಧಂ ಚ ದ್ವಿವಿಧಂ ತತ್ಪದಂ ಸ್ಮೃತಮ್ ॥ ೧೭॥

ಧ್ರುವಸ್ತ್ವಾವಾಪನಿಷ್ಕಾಮೌ ವಿಕ್ಷೇಪೋಽಥ ಪ್ರವೇಶನಮ್ ।
ಶಮ್ಯಾ ತಾಲಃ ಸನ್ನಿಪಾತಃ ಪರಿವರ್ತಃ ಸವಸ್ತುಕಃ ॥ ೧೮॥

ಮಾತ್ರಾ ಪ್ರಕರಣಾಂಗಾನಿ ವಿವಾರೀ ಯತಯೋ ಲಯಾಃ ।
ಗೀತಯೋಽವಯವಾ ಮಾರ್ಗಾಃ ಪಾದಮಾರ್ಗಾಃ ಸಪಾಣಯಃ ॥ ೧೯॥

ಇತ್ಯೇಕವಿಂಶತಿವಿಧಂ ಜ್ಞೇಯಂ ತಾಲಗತಂ ಬುಧೈಃ ।
ಗಾಂಧರ್ವಸಂಗ್ರಹೋ ಹ್ಯೇಷ ವಿಸ್ತರಂ ತು ನಿಬೋಧತ ॥ ೨೦॥

ತತ್ರ ಸ್ವರಾಃ -
ಷಡ್ಜಶ್ಚ ಋಷಭಶ್ಚೈವ ಗಾಂಧಾರೋ ಮಧ್ಯಮಸ್ತಥಾ ।
ಪಂಚಮೋ ಧೈವತಶ್ಚೈವ ಸಪ್ತಮೋಽಥ ನಿಷಾದವಾನ್ ॥ ೨೧॥

ಚತುರ್ವಿಧತ್ವಮೇತೇಷಾಂ ವಿಜ್ಞೇಯಂ ಗಾನಯೋಕ್ತೃಭಿಃ ।
ವಾದೀ ಚೈವಾಥ ಸಂವಾದೀ ವಿವಾದೀ ಚಾನುವಾದ್ಯಪಿ ॥ ೨೨॥

ಸಂವಾದೋ ಮಧ್ಯಮಗ್ರಾಮೇ ಪಂಚಮಸ್ಯರ್ಷಭಸ್ಯ ಚ ।
ಷಡ್ಜಗ್ರಾಮೇ ತು ಷಡ್ಜಸ್ಯ ಸಂವಾದಃ ಪಂಚಮಸ್ಯ ಚ ॥ ೨೩॥

ತಿಸ್ರೋ ದ್ವೇ ಚ ಚತಸ್ರಶ್ಚ ಚತಸ್ರಸ್ತಿಸ್ರ ಏವ ಚ ।
ದ್ವೇ ಚೈವಾದ್ಯ ಚತಸ್ರಶ್ಚ ಷಡ್ಜಗ್ರಾಮೇ ಭವೇದ್ವಿಧಿಃ ॥ ೨೪॥

ಚತುಃಶ್ರುತಿರ್ಭವೇತ್ ಷಡ್ಜ ಋಷಭಸ್ತ್ರಿಶ್ರುತಿಃ ಸ್ಮೃತಃ ।
ದ್ವಿಶ್ರುತಿಶ್ಚೈವ ಗಾಂಧಾರೋ ಮಧ್ಯಮಶ್ಚ ಚತುಃಶ್ರುತಿಃ ॥ ೨೫॥

ಪಂಚಮಸ್ತದ್ವದೇವ ಸ್ಯಾತ್ ತ್ರಿಶ್ರುತಿರ್ಧೈವತೋ ಮತಃ ।
ದ್ವಿಶ್ರುತಿಶ್ಚ ನಿಷಾದಃ ಸ್ಯಾತ್ ಷಡ್ಜಗ್ರಾಮೇ ವಿಧಿರ್ಭವೇತ್ ॥ ೨೬॥

ಅಥ ಮೂರ್ಚ್ಛನಾಃ ದ್ವೈಗ್ರಾಮಿಕ್ಯಶ್ಚತುರ್ದಶ -
ಆದಾವುತ್ತರಮಂದ್ರಾ ಸ್ಯಾದ್ರಜನೀ ಚೋತ್ತರಾಯತಾ ।
ಚತುರ್ಥೀ ಶುದ್ಧಷಡ್ಜಾ ತು ಪಂಚಮೀ ಮತ್ಸರೀಕೃತಾ ॥ ೨೭॥

ಅಶ್ವಕ್ರಾಂತಾ ತಥಾ ಷಷ್ಠೀ ಸಪ್ತಮೀ ಚಾಭಿರುದ್ಗತಾ ।
ಷಡ್ಜಗ್ರಾಮಾಶ್ರಿತಾ ಹ್ಯೇತಾ ವಿಜ್ಞೇಯಾಃ ಸಪ್ತಮೂರ್ಚ್ಛನಾಃ ॥ ೨೮॥

ಷಡ್ಜೇ ಚೋತ್ತರಮಂದ್ರಾ ಸ್ಯಾದೃಷಭೇ ಚಾಭಿರುದ್ಗತಾ ।
ಅಶ್ವಕ್ರಾಂತಾ ತು ಗಾಂಧಾರೇ ಮಧ್ಯಮೇ ಮತ್ಸರೀಕೃತಾ ॥ ೨೯॥

ಪಂಚಮೇ ಶುದ್ಧಷಡ್ಜಾ ಸ್ಯಾದ್ಧೈವತೇ ಚೋತ್ತರಾಯತಾ ।
ನಿಷಾದೇ ರಜನೀ ಚ ಸ್ಯಾದಿತ್ಯೇತಾಃ ಷಡ್ಜಮೂರ್ಚ್ಛನಾಃ ॥ ೩೦॥

ಅಥ ಮಧ್ಯಮಗ್ರಾಮೇ -
ಸೌವೀರೀ ಹರಿಣಾಶ್ವಾ ಚ ಸ್ಯಾತ್ಕಲೋಪನತಾ ತಥಾ ।
ಶುದ್ಧಮಧ್ಯಾ ತಥಾ ಮಾರ್ಗೀ ಪೌರವೀ ಹೃಷ್ಯಕಾ ತಥಾ ।
ಮಧ್ಯಮಗ್ರಾಮಜಾ ಹ್ಯೇತಾ ವಿಜ್ಞೇಯಾಃ ಸಪ್ತಮೂರ್ಚ್ಛನಾಃ ॥ ೩೧॥

ಅಪಿ ಚ -
ಕ್ರಮಯುಕ್ತಾಃ ಸ್ವರಾಃ ಸಪ್ತ ಮೂರ್ಚ್ಛನೇತ್ಯಭಿಸಂಜ್ಞಿತಾಃ ।
ಷಟ್ಪಂಚಸ್ವರಕಾಸ್ತಾನಾಃ ಷಾಡವೌಡುವಿತಾಶ್ರಯಾಃ ॥ ೩೨॥

ಸಾಧಾರಣಕೃತಾಶ್ಚೈವ ಕಾಕಲೀಸಮಲಂಕೃತಾಃ ।
ಅಂತರಸ್ವರಸಂಯುಕ್ತಾ ಮೂರ್ಚ್ಛನಾ ಗ್ರಾಮಯೋರ್ದ್ವಯೋಃ ॥ ೩೩॥

ಯಥಾ -
ಛಾಯಾಸು ಭವತಿ ಶೀತಂ ಪ್ರಸ್ವೇದೋ ಭವತಿ ಚಾತಪಸ್ಥಸ್ಯ ।
ನ ಚ ನಾಗತೋ ವಸಂತೋ ನ ಚ ನಿಃಶೇಷಃ ಶಿಶಿರಕಾಲಃ ॥ ೩೪॥

ಭವತಶ್ಚಾತ್ರ -
ಅಂತರಸ್ವರಸಂಯೋಗೋ ನಿತ್ಯಮಾರೋಹಿಸಂಶ್ರಯಃ ।
ಕಾರ್ಯೋ ಹ್ಯಲ್ಪೋ ವಿಶೇಷೇಣ ನಾವರೋಹೀ ಕದಾಚನ ॥ ೩೫॥

ಕ್ರಿಯಮಾಣೋಽವರೋಹೀ ಸ್ಯಾದಲ್ಪೋ ವಾ ಯದಿ ವಾ ಬಹುಃ ।
ಜಾತಿರಾಗಂ ಶ್ರುತಿಂ ಚೈವ ನಯಂತೇ ತ್ವಂತರಸ್ವರಾಃ ॥ ೩೬ ॥  ಇತಿ॥

ಜಾತೀರಿದಾನೀಂ ವಕ್ಷ್ಯಾಮಃ ।
ಸ್ವರಸಾಧಾರಣಗತಾಸ್ತಿಸ್ರೋ ಜ್ಞೇಯಾಸ್ತು ಜಾತಯಃ ।
ಮಧ್ಯಮಾ ಪಂಚಮೀ ಚೈವ ಷಡ್ಜಮಧ್ಯಾ ತಥೈವ ಚ ॥ ೩೭॥

ಆಸಾಮಂಶಾಸ್ತು ವಿಜ್ಞೇಯಾಃ ಷಡ್ಜಮಧ್ಯಮಪಂಚಮಾಃ ।
ಯಥಾ ಸ್ವಂ ದುರ್ಬಲತರಾ ವ್ಯಕ್ತಾ ಸಾ ಪಂಚಮೀ ತಥಾ ॥ ೩೮॥

ಜಾತಯೋಽಷ್ಟಾದಶೇತ್ಯೇವಂ ಬ್ರಹ್ಮಣಾಭಿಹಿತಂ ಪುರಾ ।
ತಾಸ್ತ್ವಹಂ ವರ್ತಯಿಷ್ಯಾಮಿ ಗ್ರಹಾಂಶಾದಿವಿಭಾಗತಃ ॥ ೩೯॥

ಷಾಡ್ಜೀ ಚೈವಾರ್ಷಭೀ ಚೈವ ಧೈವತ್ಯಥ ನಿಷಾದಿನೀ ।
ಷಡ್ಜೋದೀಚ್ಯವತೀ ಚೈವ ತಥಾ ವೈ ಷಡ್ಜಕೈಶಿಕೀ ॥ ೪೦॥

ಷಡ್ಜಮಧ್ಯಾ ತಥಾ ಚೈವ ಷಡ್ಜಗ್ರಾಮಸಮಾಶ್ರಯಾಃ ।
ಅತ ಊರ್ಧ್ವಂ ಪ್ರವಕ್ಷ್ಯಾಮಿ ಮಧ್ಯಮಗ್ರಾಮಸಂಶ್ರಿತಾಃ ॥ ೪೧॥

ಗಾಂಧಾರೀ ಮಧ್ಯಮಾ ಚೈವ ಗಾಂಧಾರೋದೀಚ್ಯವಾ ತಥಾ ।
ಪಂಚಮೀ ರಕ್ತಗಾಂಧಾರೀ ತಥಾ ಗಾಂಧಾರಪಂಚಮೀ ॥ ೪೨॥

ಮಧ್ಯಮೋದೀಚ್ಯವಾ ಚೈವ ನಂದಯಂತಿ ತಥೈವ ಚ ।
ಕರ್ಮಾರವೀ ಚ ವಿಜ್ಞೇಯಾ ತಥಾಂಧ್ರೀ ಕೈಶಿಕೀ ಮತಾ ॥ ೪೩॥

ಸ್ವರಸಾಧಾರಣಗತಾಸ್ತಿಸ್ರೋ ಜ್ಞೇಯಾಸ್ತು ಜಾತಯಃ ।
ಮಧ್ಯಮಾ ಷಡ್ಜಮಧ್ಯಾ ಚ ಪಂಚಮೀ ಚೈವ ಸೂರಿಭಿಃ ॥ ೪೪॥

ಆಸಾಮಂಶಾಸ್ತು ವಿಜ್ಞೇಯಾಃ ಷಡ್ಜಮಧ್ಯಮಪಂಚಮಾಃ ।
ಯಥಾಸ್ವಂ ದುರ್ಬಲತರಂ ವ್ಯತ್ಯಾಸಾತ್ತ್ವತ್ರ ಪಂಚಮೀ ॥ ೪೫॥

ಶುದ್ಧಾ ವಿಕೃತಾಶ್ಚೈವ ಹಿ ಸಮವಾಯಾಜ್ಜಾತಯಸ್ತು ಜಾಯಂತೇ ।
ಪುನರೇವಾಶುದ್ಧಕೃತಾ ಭವಂತ್ಯಥೈಕಾದಶಾನ್ಯಾಸ್ತು ॥ ೪೬॥

ತಾಸಾಂ ಯನ್ನಿರ್ವೃತ್ತಾಃ ಸ್ವರೇಷ್ವಥಾಂಶೇಷು ಜಾತಿಷು ಚ ಜಾತಿಃ ।
ತದ್ವಕ್ಷ್ಯಾಮಿ ಯಥಾವತ್ಸಂಕ್ಷೇಪೇಣ ಕ್ರಮೇಣೇಹ ॥ ೪೭॥

ಪರಸ್ಪರವಿನಿಷ್ಪನ್ನಾ ಜ್ಞೇಯಾ ಹ್ಯೇವಂ ತು ಜಾತಯಃ ।
ಪೃಥಗ್ಲಕ್ಷಣಸಂಯುಕ್ತಾ ದ್ವೈಗ್ರಾಮಿಕಾಃ ಸ್ವರಾಶ್ರಯಾಃ ॥ ೪೮॥

ಚತಸ್ರೋ ಜಾತಯೋ ನಿತ್ಯಂ ಜ್ಞೇಯಾಃ ಸಪ್ತಸ್ವರಾ ಬುಧೈಃ ।
ಚತಸ್ರಃ ಷಟ್ಸ್ವರಾ ಜ್ಞೇಯಾಃ ಸ್ಮೃತಾಃ ಪಂಚಸ್ವರಾ ದಶ ॥ ೪೯॥

ಮಧ್ಯಮೋದೀಚ್ಯವಾ ಚೈವ ತಥಾ ವೈ ಷಡ್ಜಕೈಶಿಕೀ ।
ಕಾರ್ಮಾರವೀ ಚ ಸಂಪೂರ್ಣಾ ತಥಾ ಗಾಂಧಾರಪಂಚಮೀ ॥ ೫೦॥

ಷಾಡ್ಜ್ಯಾಂಧ್ರೀ ನಂದಯಂತೀ ಚ ಗಾಂಧಾರೋದೀಚ್ಯವಾ ತಥಾ ।
ಚತಸ್ರಃ ಷಟ್ಸ್ವರಾ ಹ್ಯೇತಾಃ ಜ್ಞೇಯಾಃ ಪಂಚ ಸ್ವರಾ ದಶ ॥ ೫೧॥

ನೈಷಾದೀ ಚಾರ್ಷಭೀ  ಚೈವ ಧೈವತೀ ಷಡ್ಜಮಧ್ಯಮಾ ।
ಷಡ್ಜೋದೀಚ್ಯವತೀ ಚೈವ ಪಂಚ ಷಡ್ಜಾಶ್ರಿತಾಃ ಸ್ಮೃತಾಃ ॥ ೫೨॥

ಗಾಂಧಾರೀ ರಕ್ತಗಾಂಧಾರೀ ಮಧ್ಯಮಾ ಪಂಚಮೀ ತಥಾ ।
ಕೈಶಿಕೀ ಚೈವ ಪಂಚೈತಾ ಮಧ್ಯಮಗ್ರಾಮಸಂಶ್ರಯಾಃ ॥ ೫೩॥

ಯಾಸ್ತಾಃ ಸಪ್ತಸ್ವರಾ ಜ್ಞೇಯಾ ಯಾಶ್ಚೈತಾಃ ಷಟ್ಸ್ವರಾಃ ಸ್ಮೃತಾಃ ।
ಕದಾಚಿತ್ ಷಾಡವೀಭೂತಾಃ ಕದಾಚಿಚ್ಚೌಡುವೇ ಮತಾಃ ॥ ೫೪॥

ಷಡ್ಜಗ್ರಾಮೇ ತು ಸಂಪೂರ್ಣಾ ವಿಜ್ಞೇಯಾ ಷಡ್ಜಕೈಶಿಕೀ ।
ಷಟ್ಸ್ವರಾ ಚೈವ ವಿಜ್ಞೇಯಾ ಷಾಡ್ಜೀ ಗಾಂಧಾರಯೋಗತಃ ॥ ೫೫॥

ಗಾಂಧಾರಪಂಚಮೀ ಚೈವ ಮಧ್ಯಮೋದೀಚ್ಯವಾ ತಥಾ ।
ಪುನಶ್ಚ ಷಟ್ಸ್ವರಾ ಜ್ಞೇಯಾ ಗಾಂಧಾರೋದೀಚ್ಯವಾ ಬುಧೈಃ ॥ ೫೬॥

ಆಂಧ್ರೀ ಚ ನಂದಯಂತೀ ಚ ಮಧ್ಯಮಗ್ರಾಮಸಂಶ್ರಯಾಃ ।
ಏವಮೇತಾ ಬುಧೈರ್ಜ್ಞೇಯಾ ದ್ವೈಗ್ರಾಮಿಕ್ಯೋಽಪಿ ಜಾತಯಃ ॥ ೫೭॥

ಅತ ಊರ್ಧ್ವಂ ಪ್ರವಕ್ಷ್ಯಾಮಿ ತಾಸಾಮಂಶವಿಕಲ್ಪನಮ್ ।
ಷಟ್ಸ್ವರಾಃ ಸಪ್ತಮೇ ಹ್ಯಂಶೇ ನೇಷ್ಯಂತೇ ಷಡ್ಜಮಧ್ಯಮಾಃ ॥ ೫೮॥

ಸಂವಾದ್ಯಲೋಪಾದ್ಗಾಂಧಾರೇ ತದ್ವದೇವ ಹಿ ನೇಷ್ಯತೇ ।
ಗಾಂಧಾರೀರಕ್ತಗಾಂಧಾರೀಕೈಶಿಕೀನಾಂ ತು ಪಂಚಮಃ ॥ ೫೯॥

ಷಡ್ಜಾಯಾಂ ಚೈವ ಗಾಂಧಾರಮಂಶಕಂ ವಿದ್ಧಿ ಷಾಡವಮ್ ।
ಷಾಡವಂ ಧೈವತೇ ನಾಸ್ತಿ ಷಡ್ಜೋದೀಚ್ಯಾಮಥಾಂಶಕೇ ॥ ೬೦॥

ಸಂವಾದ್ಯಲೋಪಾತ್ಸಪ್ತೈತಾಃ ಷಾಟ್ಸ್ವರ್ಯೇಣ ವಿವರ್ಜಿತಾಃ ।
ಗಾಂಧಾರೀರಕ್ತಗಾಂಧಾರ್ಯೋಃ ಷಡ್ಜಮಧ್ಯಮಪಂಚಮಾಃ ॥ ೬೧॥

ಸಪ್ತಮಶ್ಚೈವ ವಿಜ್ಞೇಯೋ ಯೇಷು ನೌಡುವಿತಂ ಭವೇತ್ ।
ದ್ವೌ ಷಡ್ಜಮಧ್ಯಮಾಂಶೋ ತು ಗಾಂಧಾರೋಽಥ ನಿಷಾದವಾನ್ ॥ ೬೨॥

ಋಷಭಶ್ಚೈವ ಪಂಚಮ್ಯಾಂ ಕೈಶಿಕ್ಯಾಂ ಚೈವ ಧೈವತಃ ।
ಏವಂ ತು ದ್ವಾದಶೈವೇಹ ವರ್ಜ್ಯಾಃ ಪಂಚ ಸ್ವರಾಃ ಸದಾ ॥ ೬೩॥

ತಾಸ್ತ್ವನೌಡುವಿತಾ ನಿತ್ಯಂ ಕರ್ತವ್ಯಾ ಹಿ ಸ್ವರಾಶ್ರಯಾಃ ।
ಸರ್ವಸ್ವರಾಣಾಂ ನಾಶಸ್ತು ವಿಹಿತಸ್ತ್ವಥ ಜಾತಿಷು ॥ ೬೪॥

ನ ಮಧ್ಯಮಸ್ಯ ನಾಶಸ್ತು ಕರ್ತವ್ಯೋ ಹಿ ಕದಾಚನ ।
ಸರ್ವಸ್ವರಾಣಾಂ ಪ್ರವರೋ ಹ್ಯನಾಶೀ ಮಧ್ಯಮಃ ಸ್ಮೃತಃ ।
ಗಾಂಧರ್ವಕಲ್ಪೇ ವಿಹಿತಃ ಸಾಮಸ್ವಪಿ ಚ ಮಧ್ಯಮಃ ॥ ೬೫॥

ದಶಕಂ ಜಾತಿಲಕ್ಷಣಮ್ -
ಗ್ರಹಾಂಶೌ ತಾರಮಂದ್ರೌ ಚ ನ್ಯಾಸೋಽಪನ್ಯಾಸ ಏವ ಚ ।
ಅಲ್ಪತ್ವಂ ಚ ಬಹುತ್ವಂ ಚ ಷಾಡವೌಡುವಿತೇ ತಥಾ ॥ ೬೬॥

ಅಥ ಗ್ರಹಾಃ ।
ಗ್ರಹಾಸ್ತು ಸರ್ವಜಾತೀನಾಮಂಶವತ್ಪರಿಕೀರ್ತಿತಾಃ ।
ಯತ್ಪ್ರವೃತ್ತಂ ಭವೇದ್ಗೇಯಮಂಶೋ ಗ್ರಹವಿಕಲ್ಪಿತಃ ॥ ೬೭॥

ತತ್ರಾಂಶೋ ನಾಮ -
ಯಸ್ಮಿನ್ ಭವತಿ ರಾಗಶ್ಚ ಯಸ್ಮಾಚ್ಚೈವ ಪ್ರವರ್ತತೇ ।
ಮಂದ್ರಶ್ಚ ತಾರಮಂದ್ರಶ್ಚ ಯೋಽತ್ಯರ್ಥಂ ಚೋಪಲಭ್ಯತೇ ॥ ೬೮॥

ಗ್ರಹಾಪನ್ಯಾಸವಿನ್ಯಾಸಸಂನ್ಯಾಸನ್ಯಾಸಗೋಚರಃ ।
ಅನುವೃತ್ತಶ್ಚ ಯಸ್ಯೇಹ ಸೋಂಽಶಃ ಸ್ಯಾದ್ದಶಲಕ್ಷಣಃ ॥ ೬೯॥

ಪಂಚಸ್ವರಪರಾ ತಾರಗತಿರ್ಯಥಾ
ಅಂಶಾತ್ತಾರಗತಿಂ ವಿದ್ಯಾದಾಚತುರ್ಥಸ್ವರಾದಿಹ ।
ಆ ಪಂಚಮಾತ್ಪಂಚಮಾದ್ವಾ ನಾತಃಪರಮಿಹೇಷ್ಯತೇ ॥ ೭೦॥

ತ್ರಿಧಾ ಮಂದ್ರಗತಿಃ । ಅಂಶಪರಾ ನ್ಯಾಸಪರಾ ಅಪರನ್ಯಾಸಪರಾ ಚೇತಿ ।
ಮಂದ್ರಸ್ತ್ವಂಶಪರೋ ನಾಸ್ತಿ ನ್ಯಾಸೌ ತು ದ್ವೌ ವ್ಯವಸ್ಥಿತೌ ।
ಗಾಂಧಾರನ್ಯಾಸಲಿಂಗೇ ತು ದೃಷ್ಟಮಾರ್ಷಭಸೇವನಮ್ ॥ ೭೧॥

ಅಥ ನ್ಯಾಸ ಏಕವಿಂಶತಿಸಂಖ್ಯಃ । ಅಂಗಸಮಾಪ್ತೌ ನ್ಯಾಸಃ ।
ತದ್ವದಪನ್ಯಾಸೋ ಹ್ಯಂಗಮಧ್ಯೇ ಷಟ್ಪಂಚಾಶತ್ಸಂಖ್ಯಃ ।
ಯಥಾ -
ನ್ಯಾಸೋಽಂಗಸಮಾಪ್ತೌ ಸ ಚೈಕವಿಂಶತಿಸಂಖ್ಯಸ್ತಥಾ ।
೧೬ ಅಕ್ಷರಾಣಿ ಷಟ್ಪಂಚಾಶತ್ಸಂಖ್ಯೋಽಪನ್ಯಾಸೋಽಂಗಮಧ್ಯೇ ಭವೇತ್ ॥ ೭೨॥

ತತ್ರ ಪ್ರಥಮಂ ವಿದಾರೀಮಧ್ಯೇ ನ್ಯಾಸಸ್ವರಪ್ರಯುಕ್ತಸ್ತು ।
ವಿವದನಶೀಲಂ ಮುಕ್ತ್ವಾ ಸಂನ್ಯಾಸಃ ಸೋಽಭಿಧಾತವ್ಯಃ ।
ಕೃತ್ವಾ ಪದಾವಸಾನೇ ವಿನ್ಯಾಸಾತ್ಕ್ವಾಪಿ ವಿನ್ಯಾಸಃ ॥ ೭೩॥

ತಥಾ -
ಅಲ್ಪತ್ವೇಽಥ ಬಹುತ್ವೇ ಬಲವದಬಲತಾ ವಿನಿಶ್ಚಯಾದೇವ ।
ಜಾತಿಸ್ವರೈಸ್ತು ನಿತ್ಯಂ ಜಾತ್ಯಲ್ಪತ್ವಂ ದ್ವಿವಿಧಮೇತತ್ ॥ ೭೪॥

ಸಂಚಾರಾಂಶೇ  ಬಲಸ್ಥಾನಾಮಲ್ಪತ್ವೇ ದುರ್ಬಲಾಸು ಚ ।
ನ್ಯಾಸಶ್ಚಾಂತರಮಾರ್ಗಸ್ತು ಜಾತೀನಾಂ ವ್ಯಕ್ತಿಕಾರಕಃ ॥ ೭೫॥

ಪಂಚಸ್ವರಮೌಡುವಿತಂ ವಿಜ್ಞೇಯಂ ದಶವಿಧಂ ಪ್ರಯೋಗಜ್ಞೈಃ ।
ತ್ರಿಂಶತ್ಪ್ರಕಾರವಿಹಿತಂ ಪೂರ್ವೋಕ್ತಂ ಲಕ್ಷಣಂ ಚಾಸ್ಯ ॥ ೭೬॥

ಷಟ್ಸ್ವರಸ್ಯ ಪ್ರಯೋಗೋಽಸ್ತಿ ತಥಾ ಪಂಚಸ್ವರಸ್ಯ ಚ ।
ಚತುಃಸ್ವರಪ್ರಯೋಗೋಽಪಿ ಹ್ಯವಕೃಷ್ಟಧ್ರುವಾಸ್ವಿಹ ॥ ೭೭॥

ದ್ವೈಗ್ರಾಮಿಕೀಣಾಂ ಜಾತೀನಾಂ ಸರ್ವಾಸಾಮಪಿ ನಿತ್ಯಶಃ ।
ಅಂಶಾಸ್ತ್ರಿಷಷ್ಟಿರ್ವಿಜ್ಞೇಯಾಸ್ತೇಷಾಂ ಚೈವಾಂಶವದ್ ಗ್ರಹಾಃ ॥ ೭೮॥

ಅಂಶಗ್ರಹಮಿದಾನೀಂ ವಕ್ಷ್ಯಾಮಃ । ತತ್ರ -
ಮಧ್ಯಮೋದೀಚ್ಯವಾಯಾಸ್ತು ನಂದಯಂತ್ಯಾಸ್ತಥೈವ ಚ ।
ತಥಾ ಗಾಂಧಾರಪಂಚಮ್ಯಾಃ ಪಂಚಮೋಂಽಶೋ ಗ್ರಹಸ್ತಥಾ ॥ ೭೯॥

ಧೈವತ್ಯಾಶ್ಚ ತಥಾ ಹ್ಯಂಶೌ ವಿಜ್ಞೇಯೌ ಧೈವತರ್ಷಭೌ ।
ಪಂಚಮ್ಯಾಶ್ಚ ತಥಾ ಜ್ಞೇಯೌ ಗ್ರಹಾಂಶೌ ಪಂಚಮರ್ಷಭೌ ॥ ೮೦॥

ಗಾಂಧಾರೋದೀಚ್ಯವಾಯಾಸ್ತು ಗ್ರಹಾಂಶೌ ಷಡ್ಜಮಧ್ಯಮೌ ।
ಆರ್ಷಭ್ಯಾಶ್ಚ ಗ್ರಹಾ ಅಂಶಾ ಧೈವತರ್ಷಭಸಪ್ತಮಾಃ ॥ ೮೧॥

ಗಾಂಧಾರಶ್ಚ ನಿಷಾದಶ್ಚ ಹ್ಯಾರ್ಷಭಶ್ಚ ತಥಾಪರಃ ।
ನಿಷಾದಿನ್ಯಾಸ್ತ್ರಯೋ ಹ್ಯೇತೇ ಗ್ರಹಾ ಅಂಶಾಶ್ಚ ಕೀರ್ತಿತಾಃ ॥ ೮೨॥

ಷಡ್ಜಪಂಚಮಗಾಂಧಾರೈಸ್ತ್ರಿಭಿರೇವ ಪ್ರಕೀರ್ತಿತಾಃ ।
ಅಂಶೈರ್ಗ್ರಹೈಸ್ತಥಾ ಚೈವ ವಿಜ್ಞೇಯಾ ಷಡ್ಜಕೈಶಿಕೀ ॥ ೮೩॥

ಷಡ್ಜಶ್ಚ ಮಧ್ಯಮಶ್ಚೈವ ನಿಷಾದೋ ಧೈವತಸ್ತಥಾ ।
ಷಡ್ಜೋದೀಚ್ಯವತೀಜಾತೇರ್ಗ್ರಹಾ ಅಂಶಾಶ್ಚ ಕೀರ್ತಿತಾಃ ॥ ೮೪॥

ಪಂಚಮಶ್ಚಾರ್ಷಭಶ್ಚೈವ ನಿಷಾದೋ ಧೈವತಸ್ತಥಾ ।
ಕಾರ್ಮಾರವ್ಯಾ ಬುಧೈರಂಶಾ ಗ್ರಹಾಶ್ಚ ಪರಿಕೀರ್ತಿತಾಃ ॥ ೮೫॥

ಗಾಂಧಾರಶ್ಚಾರ್ಷಭಶ್ಚೈವ ಪಂಚಮೋಽಥ ನಿಷಾದವಾನ್ ।
ಚತ್ವರೋಂಶಾ ಭವಂತ್ಯಾಂಧ್ರ್ಯಾ ಗ್ರಹಾಶ್ಚೈವ ತಥೈವ ಹಿ ॥ ೮೬॥

ಷಡ್ಜಶ್ಚಾಥರ್ಷಭಶ್ಚೈವ ಮಧ್ಯಮಃ ಪಂಚಮಸ್ತಥಾ ।
ಮಧ್ಯಮಾಯಾ ಗ್ರಹಾ ಜ್ಞೇಯಾ ಅಂಶಾಶ್ಚೈವ ಸಧೈವತಾಃ ॥ ೮೭॥

ನಿಷಾದಷಡ್ಜಗಾಂಧಾರಮಧ್ಯಮಾಃ ಪಂಚಮಸ್ತಥಾ ।
ಗಾಂಧಾರೀರಕ್ತಗಾಂಧಾರ್ಯೋರ್ಗ್ರಹಾ ಅಂಶಾಃ ಪ್ರಕೀರ್ತಿತಾಃ ॥ ೮೮॥

ಷಡ್ಜೀ ಧೈವತಗಾಂಧಾರಷಡ್ಜಮಧ್ಯಮಪಂಚಮೈಃ ।
ಗ್ರಹೈರಂಶೈಶ್ಚ ವಿಜ್ಞೇಯಾ ವಿಕೃತಾ ಸ್ವರಯೋಗತಃ ॥ ೮೯॥

ಕೈಶಿಕ್ಯಾಶ್ಚಾರ್ಷಭಂ ಹಿತ್ವಾ ಗ್ರಹಾಂಶಾಃ ಷಟ್ ಸ್ವರಾಃ ಸ್ಮೃತಾಃ ।
ಸಪ್ತಸ್ವರಗ್ರಹಾಂಶಾ ತು ವಿಜ್ಞೇಯಾ ಷಡ್ಜಮಧ್ಯಮಾ ॥ ೯೦॥

ಏತೇ ತ್ರಿಷಷ್ಟಿರ್ವಿಜ್ಞೇಯಾಃ ಸರ್ವಾಸ್ವಂಶಾಸ್ತು ಜಾತಿಷು ।
ಅಂಶವಚ್ಚ ಗ್ರಹಾಸ್ತಾಸಾಂ ಸರ್ವಾಸಾಮೇವ ನಿತ್ಯಶಃ ॥ ೯೧॥

ಸರ್ವಾಸಾಮೇವ ಜಾತೀನಾಂ ತ್ರಿಜಾತಿಸ್ತು ಗಣಃ ಸ್ಮೃತಃ ।
ತೇ ಚ ಸಪ್ತ ಗಣಾ ಜ್ಞೇಯಾ ವರ್ಧಮಾನಸ್ವರಾ ಬುಧೈಃ ॥ ೯೨॥

ಏಕಸ್ವರೋ ದ್ವಿಸ್ವರಶ್ಚ ತ್ರಿಸ್ವರೋಽಥ ಚತುಃಸ್ವರಃ ।
ಪಂಚಸ್ವರಶ್ಚತುರ್ಥಾ ಸ್ಯಾದೇಕಧಾ ಸಪ್ತಷಟ್ಸ್ವರೌ ॥ ೯೩॥

ಏತದುಕ್ತಂ ಮಯಾ ತ್ವಾಸಾಂ ಗ್ರಹಾಂಶಪರಿಕಲ್ಪನಮ್ ।
ಪುನಶ್ಚೈವ ಪ್ರವಕ್ಷ್ಯಾಮಿ ನ್ಯಾಸಾಪನ್ಯಾಸಯೋಗತಃ ॥ ೯೪॥

ಪಂಚಾಂಶಾ ತು ಭವೇತ್ ಷಾಡ್ಜೀ ನಿಷಾದರ್ಷಭವರ್ಜಿತಾ ।
ಅಪನ್ಯಾಸೋ ಭವೇದತ್ರ ಗಾಂಧಾರಃ ಪಂಚಮಸ್ತಥಾ ॥ ೯೫॥

ನ್ಯಾಸಶ್ಚಾತ್ರ ಭವೇತ್ ಷಡ್ಜೋ ಲೋಪ್ಯಃ ಸಪ್ತಮ ಏವ ಚ ।
ಷಡ್ಜಗಾಂಧಾರಸಂಚಾರಃ ಷಡ್ಜಧೈವತಯೋಸ್ತಥಾ ॥ ೯೬॥

ಷಾಡವಂ ಸಪ್ತಮೋಪೇತಮಲ್ಪೌ ವೈ ಸಪ್ತಮರ್ಷಭೌ ।
ಗಾಂಧಾರಸ್ಯ ಚ ಬಾಹುಲ್ಯಂ ತ್ವತ್ರ ಕಾರ್ಯಂ ಪ್ರಯೋಕ್ತುಭಿಃ ॥ ೯೭॥

ಆರ್ಷಭ್ಯಾಮೃಷಭಸ್ತ್ವಂಶೋ ನಿಷಾದೋ ಧೈವತಸ್ತಥಾ ।
ಏತ ಏವ ಹ್ಯಪನ್ಯಾಸಾ ನ್ಯಾಸಶ್ಚಾಪ್ಯೃಷಭಃ ಸ್ಮೃತಃ ।
ಷಟ್ಪಂಚಸ್ವರತಾ ಚಾತ್ರ ಷಡ್ಜಪಂಚಮಯೋರ್ವಿನಾ ॥ ೯೮॥

ಧೈವತ್ಯಾಂ ಧೈವತೋ ನ್ಯಾಸಸ್ತ್ವಂಶಾವೃಷಭಧೈವತೋ ।
ಅಪನ್ಯಾಸಾ ಭವಂತ್ಯತ್ರ ಧೈವತಾರ್ಷಭಮಧ್ಯಮಾಃ ॥ ೯೯॥

ಷಡ್ಜಪಂಚಮಹೀನಂ ತು ಪಾಂಚ್ಸ್ವರ್ಯಂ ವಿಧೀಯತೇ ।
ಪಂಚಮೇನ ವಿನಾ ಚೈವ ಷಾಡವಂ ಪರಿಕೀರ್ತಿತಮ್ ॥ ೧೦೦॥

ಆರೋಹಿಣೌ ಚ ತೌ ಕಾರ್ಯೌ ಲಂಘನೀಯೌ ತಥೈವ ಚ ।
ನಿಷಾದಶ್ಚರ್ಷಭಶ್ಚೈವ ಗಾಂಧಾರೋ ಬಲವಾಂಸ್ತಥಾ ॥ ೧೦೧॥

ನಿಷಾದಿನ್ಯಾಂ ನಿಷಾದೋಂಽಶೋ ಸಗಾಂಧಾರರ್ಷಭಸ್ತಥಾ ।
ಏತ ಏವ ಹ್ಯಪನ್ಯಾಸಾ ನ್ಯಾಸಶ್ಚೈವಾತ್ರ ಸಪ್ತಮಃ ॥ ೧೦೨॥

ಧೈವತ್ಯಾ ಇವ ಕರ್ತವ್ಯೇ ಷಾಡವೌಡುವಿತೇ ತಥಾ ।
ತದ್ವಚ್ಚ ಲಂಘನೀಯೌ ತು ಬಲವಂತೌ ತಥೈವ ಚ ॥ ೧೦೩॥

ಅಂಶಾಸ್ತು ಷಡ್ಜಕೈಶಿಕ್ಯಾಃ ಷಡ್ಜಗಾಂಧಾರಪಂಚಮಾಃ ।
ಅಪನ್ಯಾಸಾ ಭವಂತ್ಯತ್ರ ಷಡ್ಜಪಂಚಮಸಪ್ತಮಾಃ ॥ ೧೦೪॥

ಗಾಂಧಾರಶ್ಚ ಭವೇನ್ನ್ಯಾಸೋ ಹೈನಸ್ವರ್ಯಂ ನ ಚಾತ್ರ ತು ।
ದೌರ್ಬಲ್ಯಂ ಚಾತ್ರ ಕರ್ತವ್ಯಂ ಧೈವತ(ಮಧ್ಯಮ) ಸ್ಯಾರ್ಷಭಸ್ಯ ಚ ॥ ೧೦೫॥

ಷಡ್ಜಶ್ಚ ಮಧ್ಯಮಶ್ಚೈವ ನಿಷಾದೋ ಧೈವತಸ್ತಥಾ ।
ಸ್ಯುಃ ಷಡ್ಜೋದೀಚ್ಯವಾಂಶಾಸ್ತು ನ್ಯಾಸಶ್ಚೈವ ತು ಮಧ್ಯಮಃ ॥ ೧೦೬॥

ಅಪನ್ಯಾಸೋ ಭವತ್ಯಸ್ಯ ಧೈವತಃ ಷಡ್ಜ ಏವ ಚ ।
ಪರಸ್ಪರಾಂಶಗಮನಮಿಷ್ಟತಶ್ಚ ವಿಧೀಯತೇ ॥ ೧೦೭॥

ಷಾಟ್ಸ್ವರ್ಯಮೃಷಭಾಪೇತಂ ಕಾರ್ಯಂ ಗಾಂಧರ್ವವೇದಿಭಿಃ ।
ಪಂಚಮಾರ್ಷಭಹೀನಂ ತು ಪಾಂಚಸ್ವರ್ಯಂ ತು ತತ್ರ ವೈ ॥ ೧೦೮॥

ಷಡ್ಜಶ್ಚಾಪ್ಯೃಷಭಶ್ಚೈವ ಗಾಂಧಾರಶ್ಚ ಬಲೀ ಭವೇತ್ ।
ಗಾಂಧಾರಸ್ಯ ಚ ಬಾಹುಲ್ಯಂ ಮಂದ್ರಸ್ಥಾನೇ ವಿಧೀಯತೇ ॥ ೧೦೯॥

ಸರ್ವೇಂಶಾಃ ಷಡ್ಜಮಧ್ಯಾಯಾಮಪನ್ಯಾಸಾಸ್ತಥೈವ ಚ ।
ಷಡ್ಜಶ್ಚ ಮಧ್ಯಮಶ್ಚಾಪಿ ನ್ಯಾಸೌ ನಾರ್ಯೌ ಪ್ರಯೋಕ್ತೃಭಿಃ ॥ ೧೧೦॥

ಗಾಂಧಾರಸಪ್ತಮಾಪೇತಂ ಪಾಂಚಸ್ವರ್ಯಂ ವಿಧೀಯತೇ ।
ಷಾಡವಂ ಸಪ್ತಮಾಪೇತಂ ಕಾರ್ಯಂ ಚಾತ್ರ ಪ್ರಯೋಗತಃ ॥ ೧೧೧॥

ಸರ್ವಸ್ವರಾಣಾಂ ಸಂಚಾರ ಇಷ್ಟತಸ್ತು ವಿಧೀಯತೇ ।
ಷಡ್ಜಗ್ರಾಮಾಶ್ರಿತಾ ಹ್ಯೇತಾ ವಿಜ್ಞೇಯಾಃ ಸಪ್ತ ಜಾತಯಃ ॥ ೧೧೨॥

ಅತಃ ಪರಂ ಪ್ರವಕ್ಷ್ಯಾಮಿ ಮಧ್ಯಮಗ್ರಾಮಸಂಶ್ರಯಾಃ ।
ಗಾಂಧಾರ್ಯಾಃ ಪಂಚ ಏವಾಂಶಾ ಧೈವತರ್ಷಭವರ್ಜಿತಾಃ ॥ ೧೧೩॥

ಷಡ್ಜಶ್ಚ ಪಂಚಮಶ್ಚೈವ ಹ್ಯಪನ್ಯಾಸೌ ಪ್ರಕೀರ್ತಿತೌ ।
ಗಾಂಧಾರಶ್ಚ ಭವೇನ್ನ್ಯಾಸಃ ಷಾಡವಂ ಚರ್ಷಭಂ ವಿನಾ ॥ ೧೧೪॥

ಧೈವತರ್ಷಭಯೋರ್ಹೀನಂ ತಥಾ ಚೌಡುವಿತಂ ಭವೇತ್ ।
ಲಂಘನೀಯೌ ಚ ತೌ ನಿತ್ಯಮಾರ್ಷಭಾದ್ಧೈವತಂ ವ್ರಜೇತ್ ।
ವಿಹಿತಸ್ತ್ವಿತಿ ಗಾಂಧಾರ್ಯಾಃ ಸ್ವರನ್ಯಾಸಾಂಶಗೋಚರಃ ॥ ೧೧೫॥

ಲಕ್ಷಣಂ ರಕ್ತಗಾಂಧಾರ್ಯಾ ಗಾಂಧಾರ್ಯಾ ಏವ ಯತ್ಸ್ಮೃತಮ್ ।
ಧೈವತೋ ಬಲವಾನತ್ರ ದೌರ್ಬಲ್ಯಂ ತಸ್ಯ ಲೋಪತಃ ॥ ೧೧೬॥

ಗಾಂಧಾರಷಡ್ಜಯೋಶ್ಚಾತ್ರ ಸಂಚಾರಶ್ಚಾರ್ಷಭಾದ್ವಿನಾ ।
ಅಪನ್ಯಾಸಸ್ತಥಾ ಚೈವ ಮಧ್ಯಮಸ್ತು ವಿಧೀಯತೇ ॥ ೧೧೭॥

ಗಾಂಧಾರೋದೀಚ್ಯವಾಂಶೌ ತು ವಿಜ್ಞೇಯೌ ಷಡ್ಜಮಧ್ಯಮೌ ।
ಪಾಂಚಸ್ವರ್ಯಂ ನ ಚೈವಾತ್ರ ಷಾಟ್ಸ್ವರ್ಯಮೃಷಭಂ ವಿನಾ ॥ ೧೧೮॥

ಕಾರ್ಯಶ್ಚಾಂತರಮಾರ್ಗಶ್ಚ ನ್ಯಾಸೋಪನ್ಯಾಸ ಏವ ಚ ।
ಷಡ್ಜೋದೀಚ್ಯವತೀವತ್ತು ಪಾಂಚಸ್ವರ್ಯೇಣ ಜಾತುಚಿತ್ ॥ ೧೧೯॥

ಮಧ್ಯಮಾಯಾ ಭವಂತ್ಯಂಶಾ ವಿನಾ ಗಾಂಧಾರಸಪ್ತಮೌ ।
ಏತ ಏವ ಹ್ಯಪನ್ಯಾಸಾ ನ್ಯಾಸಶ್ಚೈವ ತು ಮಧ್ಯಮಃ ॥ ೧೨೦॥

ಗಾಂಧಾರಸಪ್ತಮಾಪೇತಂ ಪಾಂಚಸ್ವರ್ಯಂ ವಿಧೀಯತೇ ।
ಷಾಡವಂ ಚಾಪ್ಯಗಾಂಧಾರಂ ಕರ್ತವ್ಯಂ ತು ಪ್ರಯೋಗತಃ ॥ ೧೨೧॥

ಷಡ್ಜಮಧ್ಯಮಯೋಶ್ಚಾತ್ರ ಕಾರ್ಯಂ ಬಾಹುಲ್ಯಮೇವ ಹಿ ।
ಗಾಂಧಾರಲಂಘನಂ ಚಾತ್ರ ಕಾರ್ಯಂ ನಿತ್ಯಂ ಪ್ರಯೋಕ್ತೃಭಿಃ ॥ ೧೨೨॥

ಮಧ್ಯಮೋದೀಚ್ಯವಾ ಪೂರ್ಣಾ ಹ್ಯಂಶ ಏಕಸ್ತು ಪಂಚಮಃ ।
ಶೇಷೋ ವಿಧಿಸ್ತು ಕರ್ತವ್ಯೋ ಗಾಂಧಾರೋದೀಚ್ಯವಾಂ ಗತಃ ॥ ೧೨೩॥

ದ್ವಾವಂಶಾವಥ ಪಂಚಮ್ಯಾಮೃಷಭಃ ಪಂಚಮಸ್ತಥಾ ।
ಸ(ಋ)ನಿಷಾದಾವಪನ್ಯಾಸೌ ನ್ಯಾಸಶ್ಚೈವ ತು ಪಂಚಮಃ ॥ ೧೨೪॥

ಮಧ್ಯಮಾವತ್ತು ಕರ್ತವ್ಯೇ ಷಾಡವೌಡುವಿತೇ ತಥಾ ।
ದೌರ್ಬಲ್ಯಂ ಚಾತ್ರ ಕರ್ತವ್ಯಂ ಷಡ್ಜಗಾಂಧಾರಮಧ್ಯಮೈಃ ॥ ೧೨೫॥

ಕುರ್ಯಾದಪ್ಯತ್ರ ಸಂಚಾರಂ ಪಂಚಮಸ್ಯಾರ್ಷಭಸ್ಯ ಚ ।
ಗಾಂಧಾರಗಮನಂ ಚೈವ ಕಾರ್ಯಂ ತ್ವಲ್ಪಶ್ಚ (ಲ್ಪಂ ಚ)
ಸಪ್ತಮಃ (ಮಾತ್) ॥ ೧೨೬॥

ಅಥ ಗಾಂಧಾರಪಂಚಮ್ಯಾಃ ಪಂಚಮೋಂಽಶಃ ಪ್ರಕೀರ್ತಿತಃ ।
ತಾರಗತ್ಯಾ ತು ಷಡ್ಜೋಽಪಿ ಕದಾಚಿನ್ನಾತಿವರ್ತತೇ ॥ ೧೨೭॥

ಋಷಭಃ ಪಂಚಮಶ್ಚೈವ ಹ್ಯಪನ್ಯಾಸೌ ಪ್ರಕೀರ್ತಿತೌ ।
ನ್ಯಾಸಶ್ಚೈವ ತು ಗಾಂಧಾರೋ ಸಾ ಚ ಪೂರ್ಣಸ್ವರಾ ಸದಾ ।
ಪಂಚಮ್ಯಾ ಯಶ್ಚ ಗಾಂಧಾರ್ಯಾಃ ಸಂಚಾರಃ ಸ ವಿಧೀಯತೇ ॥ ೧೨೮॥

ಪಂಚಮಶ್ಚಾರ್ಷಭಶ್ಚೈವ ಗಾಂಧಾರೋಽಥ ನಿಷಾದವಾನ್ ।
ಚತ್ವಾರೋಂಽಶಾ ಭವಂತ್ಯಾಂಧ್ರ್ಯಾಮಪನ್ಯಾಸಾಸ್ತ ಏವ ಹಿ ॥ ೧೨೯॥

ಗಾಂಧಾರಶ್ಚ ಭವೇನ್ನ್ಯಾಸಃ ಷಡ್ಜಾಪೇತಂ ತು ಷಾಡವಮ್ ।
ಗಾಂಧಾರಾರ್ಷಭಯೋಶ್ಚಾಪಿ ಸಂಚಾರಸ್ತು ಪರಸ್ಪರಮ್ ॥ ೧೩೦॥

ಸಪ್ತಮಸ್ಯ ಚ ಷಷ್ಠಸ್ಯ ನ್ಯಾಸೋ ಗತ್ಯನುಪೂರ್ವಶಃ ।
ಷಡ್ಜಸ್ಯ ಲಂಘನಂ ಚಾತ್ರ ನಾಸ್ತಿ ಚೌಡುವಿತಂ ಸದಾ ॥ ೧೩೧॥

ನಂದಯಂತ್ಯಾಃ ಕ್ರಮಾನ್ ನ್ಯಾಸಾಪನ್ಯಾಸಾಂಶಾಃ ಪ್ರಕೀರ್ತಿತಾಃ ।
ಗಾಂಧಾರೋ ಮಧ್ಯಮಶ್ಚೈವ ಪಂಚಮಶ್ಚೈವ ನಿತ್ಯಶಃ ॥ ೧೩೨॥

ಷಡ್ಜೋ ಲೋಪ್ಯಶ್ಚ ಲಂಘ್ಯಶ್ಚ ನಾಂಧ್ರೀಸಂಚರಣಂ ಭವೇತ್ ।
ಲಂಘನಂ ಹ್ಯೃಷಭಸ್ಯಾಪಿ ತಚ್ಚ ಮಂದ್ರಗತಂ ಸ್ಮೃತಮ್ ॥ ೧೩೩॥

ತಾರಗತ್ಯಾ ತು ಷಡ್ಜಸ್ತು ಕದಾಚಿನ್ನಾತಿವರ್ತತೇ ।
ಗಾಂಧಾರೋ ವಾ ಗ್ರಹಃ ಕಾರ್ಯಸ್ತಥಾ ನ್ಯಾಸಶ್ಚ ನಿತ್ಯಶಃ ॥ ೧೩೪॥

ಕಾರ್ಮಾರವ್ಯಾಃ ಸ್ಮೃತಾ ಹ್ಯಂಶಾ ಆರ್ಷಭಃ ಪಂಚಮಸ್ತಥಾ ।
ಧೈವತಶ್ಚ ನಿಷಾದಶ್ಚಾಪ್ಯಪನ್ಯಾಸಾಸ್ತ ಏವ ತು ।
ಪಂಚಮಶ್ಚ ಭವೇನ್ನ್ಯಾಸೋ ಹೈನಸ್ವರ್ಯಂ ನ ಚಾತ್ರ ತು ॥ ೧೩೫॥

ಗಾಂಧಾರಸ್ಯ ವಿಶೇಷೇಣ ಸರ್ವತೋ ಗಮನಂ ಭವೇತ್ ॥ ೧೩೬॥

ಕೈಶಿಕ್ಯಾಸ್ತು ತಥಾ ಹ್ಯಂಶಾಃ ಸರ್ವೇ ಚೈವಾರ್ಷಭಂ ವಿನಾ ।
ಏತ ಏವ ಹ್ಯಪನ್ಯಾಸಾ ನ್ಯಾಸೌ ಗಾಂಧಾರಸಪ್ತಮೌ ॥ ೧೩೭॥

ಧೈವತೇಂಶೇ ನಿಷಾದೇ ಚ ನ್ಯಾಸಃ ಪಂಚಮ ಇಷ್ಯತೇ ।
ಅಪನ್ಯಾಸಃ ಕದಾಚಿತ್ತು ಋಷಭೋಽಪಿ ವಿಧೀಯತೇ ॥ ೧೩೮॥

ಆರ್ಷಭೇ ಷಾಡವಂ ಚಾತ್ರ ಧೈವತರ್ಷಭವರ್ಜಿತಮ್ ।
ತಥಾ ಚೌಡುವಿತಂ ಕುರ್ಯಾದ್ ಬಲಿನೌ ಚಾಂತ್ಯಪಂಚಮೌ ॥ ೧೩೯॥

ದೌರ್ಬಲ್ಯಮೃಷಭಸ್ಯಾತ್ರ ಲಂಘನಂ ಚ ವಿಶೇಷತಃ ।
ಅಂಶವತ್ ಕಲ್ಪಿತಶ್ಚಾನ್ಯೈಃ ಷಾಡವೇ ತು ವಿಧೀಯತೇ ।
ಷಡ್ಜಮಧ್ಯಾವದತ್ರಾಪಿ ಸಂಚಾರಸ್ತು ಭವೇದಿಹ ॥ ೧೪೦॥

ಏವಮೇತಾ ಬುಧೈರ್ಜ್ಞೇಯಾ ಜಾತಯೋ ದಶಲಕ್ಷಣಾಃ ।
ಯಥಾ ಯಸ್ಮಿನ್ ರಸೇ ಯಾಶ್ಚ ಗದತೋ ಮೇ ನಿಬೋಧತ ॥ ೧೪೧॥

॥ ಇತಿ ಜಾತಿವಿಕಲ್ಪಾಧ್ಯಾಯೋಽಷ್ಟಾವಿಂಶಃ ಸಮಾಪ್ತಃ॥

---

[← Previous](chapter_27.md) | [Next →](chapter_29.md)
