# ನಾಟ್ಯಶಾಸ್ತ್ರಮ್ ಅಧ್ಯಾಯಃ ೧॥ ಶ್ರೀರಸ್ತು ॥

ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್

ಅಥ ಪ್ರಥಮೋಽಧ್ಯಾಯಃ ।
ಪ್ರಣಮ್ಯ ಶಿರಸಾ ದೇವೌ ಪಿತಾಮಹಮಹೇಶ್ವರೌ ।
ನಾಟ್ಯಶಾಸ್ತ್ರಂ ಪ್ರವಕ್ಷ್ಯಾಮಿ ಬ್ರಹ್ಮಣಾ ಯದುದಾಹೃತಮ್ ॥ ೧॥

ಸಮಾಪ್ತಜಪ್ಯಂ ವ್ರತಿನಂ ಸ್ವಸುತೈಃ ಪರಿವಾರಿತಮ್ ।
ಅನಧ್ಯಾಯೇ ಕದಾಚಿತ್ತು ಭರತಂ ನಾಟ್ಯಕೋವಿದಮ್ ॥ ೨॥

ಮುನಯಃ ಪರ್ಯುಪಾಸ್ಯೈನಮಾತ್ರೇಯಪ್ರಮುಖಾಃ ಪುರಾ ।
ಪಪ್ರಚ್ಛುಸ್ತೇ ಮಹಾತ್ಮಾನೋ ನಿಯತೇಂದ್ರಿಯಬುದ್ಧಯಃ ॥ ೩॥

ಯೋಽಯಂ ಭಗವತಾ ಸಮ್ಯಗ್ಗ್ರಥಿತೋ ವೇದಸಮ್ಮಿತಃ ।
ನಾಟ್ಯವೇದಂ ಕಥಂ ಬ್ರಹ್ಮನ್ನುತ್ಪನ್ನಃ ಕಸ್ಯ ವಾ ಕೃತೇ ॥ ೪॥

ಕತ್ಯಂಗಃ ಕಿಂಪ್ರಮಾಣಶ್ಚ ಪ್ರಯೋಗಶ್ಚಾಸ್ಯ ಕೀದೃಶಃ ।
ಸರ್ವಮೇತದ್ಯಥಾತತ್ತ್ವಂ ಭಗವನ್ವಕ್ತುಮರ್ಹಸಿ ॥ ೫॥

ತೇಷಾಂ ತು ವಚನಂ ಶ್ರುತ್ವಾ ಮುನೀನಾಂ ಭರತೋ ಮುನಿಃ ।
ಪ್ರತ್ಯುವಾಚ ತತೋ ವಾಕ್ಯಂ ನಾಟ್ಯವೇದಕಥಾಂ ಪ್ರತಿ ॥ ೬॥

ಭವದ್ಭಿಃ ಶುಚಿಭಿರ್ಭೂತ್ವಾ ತಥಾಽವಹಿತಮಾನಸೈಃ ।
ಶ್ರೂಯತಾಂ ನಾಟ್ಯವೇದಸ್ಯ ಸಂಭವೋ ಬ್ರಹ್ಮನಿರ್ಮಿತಃ ॥ ೭॥

ಪೂರ್ವಂ ಕೃತಯುಗೇ ವಿಪ್ರಾ ವೃತ್ತೇ ಸ್ವಾಯಂಭುವೇಽಂತರೇ ।
ತ್ರೇತಾಯುಗೇಽಥ ಸಂಪ್ರಾಪ್ತೇ ಮನೋರ್ವೈವಸ್ವತಸ್ಯ ತು ॥ ೮॥

ಗ್ರಾಮ್ಯಧರ್ಮಪ್ರವೃತ್ತೇ ತು ಕಾಮಲೋಭವಶಂ ಗತೇ ।
ಈರ್ಷ್ಯಾಕ್ರೋಧಾದಿಸಂಮೂಢೇ ಲೋಕೇ ಸುಖಿತದುಃಖಿತೇ ॥ ೯॥

ದೇವದಾನವಗಂಧರ್ವಯಕ್ಷರಕ್ಷೋಮಹೋರಗೈಃ ।
ಜಂಬುದ್ವೀಪೇ ಸಮಾಕ್ರಾಂತೇ ಲೋಕಪಾಲಪ್ರತಿಷ್ಠಿತೇ ॥ ೧೦॥

ಮಹೇಂದ್ರಪ್ರಮುಖೈರ್ದೇವೈರುಕ್ತಃ ಕಿಲ ಪಿತಾಮಹಃ ।
ಕ್ರೀಡನೀಯಕಮಿಚ್ಛಾಮೋ ದೃಷ್ಯಂ ಶ್ರವ್ಯಂ ಚ ಯದ್ಭವೇತ್ ॥ ೧೧॥

ನ ವೇದವ್ಯವಹಾರೋಽಯಂ ಸಂಶ್ರಾವ್ಯಃ ಶೂದ್ರಜಾತಿಷು ।
ತಸ್ಮಾತ್ಸೃಜಾಪರಂ ವೇದಂ ಪಂಚಮಂ ಸಾರ್ವವರ್ಣಿಕಮ್ ॥ ೧೨॥

ಏವಮಸ್ತ್ವಿತಿ ತಾನುಕ್ತ್ವಾ ದೇವರಾಜಂ ವಿಸೃಜ್ಯ ಚ ।
ಸಸ್ಮಾರ ಚತುರೋ ವೇದಾನ್ಯೋಗಮಾಸ್ಥಾಯ ತತ್ತ್ವವಿತ್ ॥ ೧೩॥

(ನೇಮೇ ವೇದಾ ಯತಃ ಶ್ರಾವ್ಯಾಃ ಸ್ತ್ರೀಶೂದ್ರಾದ್ಯಾಸು ಜಾತಿಷು ।
ವೇದಮನ್ಯತ್ತತಃ ಸ್ರಕ್ಷ್ಯೇ ಸರ್ವಶ್ರಾವ್ಯಂ ತು ಪಂಚಮಮ್ ॥)
ಧರ್ಮ್ಯಮರ್ಥ್ಯಂ ಯಶಸ್ಯಂ ಚ ಸೋಪದೇಶ್ಯಂ ಸಸಂಗ್ರಹಮ್ ।
ಭವಿಷ್ಯತಶ್ಚ ಲೋಕಸ್ಯ ಸರ್ವಕರ್ಮಾನುದರ್ಶಕಮ್ ॥ ೧೪॥

ಸರ್ವಶಾತ್ರಾರ್ಥಸಂಪನ್ನಂ ಸರ್ವಶಿಲ್ಪಪ್ರವರ್ತಕಮ್ ।
ನಾಟ್ಯಾಖ್ಯಂ ಪಂಚಮಂ ವೇದಂ ಸೇತಿಹಾಸಂ ಕರೋಮ್ಯಹಮ್ ॥ ೧೫॥

ಏವಂ ಸಂಕಲ್ಪ್ಯ ಭಗವಾನ್ ಸರ್ವವೇದಾನನುಸ್ಮರನ್ ।
ನಾಟ್ಯವೇದಂ ತತಶ್ಚಕ್ರೇ ಚತುರ್ವೇದಾಂಗಸಂಭವಮ್ ॥ ೧೬॥

ಜಗ್ರಾಹ ಪಾಠ್ಯಮೃಗ್ವೇದಾತ್ಸಾಮಭ್ಯೋ ಗೀತಮೇವ ಚ ।
ಯಜುರ್ವೇದಾದಭಿನಯಾನ್ ರಸಾನಾಥರ್ವಣಾದಪಿ ॥ ೧೭॥

ವೇದೋಪವೇದೈಃ ಸಂಬದ್ಧೋ ನಾಟ್ಯವೇದೋ ಮಹಾತ್ಮನಾ ।
ಏವಂ ಭಗವತಾ ಸೃಷ್ಟೋ ಬ್ರಹ್ಮಣಾ ಸರ್ವವೇದಿನಾ ॥ ೧೮॥

ಉತ್ಪಾದ್ಯ ನಾಟ್ಯವೇದಂ ತು ಬ್ರಹ್ಮೋವಾಚ ಸುರೇಶ್ವರಮ್ ।
ಇತಿಹಾಸೋ ಮಯಾ ಸೃಷ್ಟಃ ಸ ಸುರೇಷು ನಿಯುಜ್ಯತಾಮ್ ॥ ೧೯॥

ಕುಶಲಾ ಯೇ ವಿದಗ್ಧಾಶ್ಚ ಪ್ರಗಲ್ಭಾಶ್ಚ ಜಿತಶ್ರಮಾಃ ।
ತೇಷ್ವಯಂ ನಾಟ್ಯಸಂಜ್ಞೋ ಹಿ ವೇದಃ ಸಂಕ್ರಾಮ್ಯತಾಂ ತ್ವಯಾ ॥ ೨೦॥

ತಚ್ಛೃತ್ವಾ ವಚನಂ ಶಕ್ರೋ ಬ್ರಹ್ಮಣಾ ಯದುದಾಹೃತಮ್ ।
ಪ್ರಾಂಜಲಿಃ  ಪ್ರಣತೋ ಭೂತ್ವಾ ಪ್ರತ್ಯುವಾಚ ಪಿತಾಮಹಮ್ ॥ ೨೧॥

ಗ್ರಹಣೇ ಧಾರಣೇ ಜ್ಞಾನೇ ಪ್ರಯೋಗೇ ಚಾಸ್ಯ ಸತ್ತಮ ।
ಅಶಕ್ತಾ ಭಗವನ್ ದೇವಾ  ಅಯೋಗ್ಯಾ ನಾಟ್ಯಕರ್ಮಣಿ ॥ ೨೨॥

ಯ ಇಮೇ ವೇದಗುಹ್ಯಜ್ಞಾ ಋಷಯಃ ಸಂಶಿತವ್ರತಾಃ ।
ಏತೇಽಸ್ಯ ಗ್ರಹಣೇ ಶಕ್ತಾಃ ಪ್ರಯೋಗೇ ಧಾರಣೇ ತಥಾ ॥ ೨೩॥

ಶ್ರುತ್ವಾ ತು  ಶಕ್ರವಚನಂ ಮಾಮಾಹಾಂಬುಜಸಂಭವಃ ।
ತ್ವಂ ಪುತ್ರಶತಸಂಯುಕ್ತಃ ಪ್ರಯೋಕ್ತಾಽಸ್ಯ ಭವಾನಘ ॥ ೨೪॥

ಆಜ್ಞಾಪಿತೋ ವಿದಿತ್ವಾಽಹಂ ನಾಟ್ಯವೇದಂ ಪಿತಾಮಹಾತ್ ।
ಪುತ್ರಾನಧ್ಯಾಪಯಾಮಾಸ ಪ್ರಯೋಗಂ ಚಾಪಿ ತತ್ತ್ವತಃ ॥ ೨೫॥

ಶಾಂಡಿಲ್ಯಂ ಚೈವ ವಾತ್ಸ್ಯಂ ಚ ಕೋಹಲಂ ದತ್ತಿಲಂ ತಥಾ ।
ಜಟಿಲಂಬಷ್ಟಕೌ ಚೈವ ತಂಡುಮಗ್ನಿಶಿಖಂ ತಥಾ ॥ ೨೬॥

ಸೈಂಧವಂ  ಸಪುಲೋಮಾನಂ ಶಾಡ್ವಲಿಂ ವಿಪುಲಂ ತಥಾ ।
ಕಪಿಂಜಲಿಂ ವಾದಿರಂ ಚ ಯಮಧೂಮ್ರಾಯಣೌ ತಥಾ ॥ ೨೭॥

ಜಂಬುಧ್ವಜಂ ಕಾಕಜಂಘಂ ಸ್ವರ್ಣಕಂ ತಾಪಸಂ ತಥಾ ।
ಕೈದಾರಿಂ ಶಾಲಿಕರ್ಣಂ ಚ ದೀರ್ಘಗಾತ್ರಂ ಚ ಶಾಲಿಕಮ್ ॥ ೨೮॥

ಕೌತ್ಸಂ ತಾಂಡಾಯನಿಂ ಚೈವ ಪಿಂಗಲಂ ಚಿತ್ರಕಂ ತಥಾ ।
ಬಂಧುಲಂ ಭಲ್ಲಕಂ ಚೈವ ಮುಷ್ಠಿಕಂ ಸೈಂಧವಾಯನಮ್ ॥ ೨೯॥

ತೈತಿಲಂ ಭಾರ್ಗವಂ ಚೈವ ಶುಚಿಂ ಬಹುಲಮೇವ ಚ ।
ಅಬುಧಂ ಬುಧಸೇನಂ ಚ ಪಾಂಡುಕರ್ಣಂ ಸುಕೇರಲಮ್ ॥ ೩೦॥

ಋಜುಕಂ ಮಂಡಕಂ ಚೈವ ಶಂಬರಂ ವಂಜುಲಂ ತಥಾ ।
ಮಾಗಧಂ ಸರಲಂ ಚೈವ ಕರ್ತಾರಂ ಚೋಗ್ರಮೇವ ಚ ॥ ೩೧॥

ತುಷಾರಂ ಪಾರ್ಷದಂ ಚೈವ ಗೌತಮಂ ಬಾದರಾಯಣಮ್ ।
ವಿಶಾಲಂ ಶಬಲಂ ಚೈವ ಸುನಾಮಂ ಮೇಷಮೇವ ಚ ॥ ೩೨॥

ಕಾಲಿಯಂ ಭ್ರಮರಂ ಚೈವ ತಥಾ ಪೀಠಮುಖಂ ಮುನಿಮ್ ।
ನಖಕುಟ್ಟಾಶ್ಮಕುಟ್ಟೌ ಚ ಷಟ್ಪದಂ ಸೋತ್ತಮಂ ತಥಾ ॥ ೩೩॥

ಪಾದುಕೋಪಾನಹೌ ಚೈವ ಶ್ರುತಿಂ ಚಾಷಸ್ವರಂ ತಥಾ ।
ಅಗ್ನಿಕುಂಡಾಜ್ಯಕುಂಡೌ ಚ ವಿತಂಡ್ಯ ತಾಂಡ್ಯಮೇವ ಚ ॥ ೩೪॥

ಕರ್ತರಾಕ್ಷಂ ಹಿರಣ್ಯಾಕ್ಷಂ ಕುಶಲಂ ದುಸ್ಸಹಂ ತಥಾ ।
ಲಾಜಂ ಭಯಾನಕಂ ಚೈವ ಬೀಭತ್ಸಂ ಸವಿಚಕ್ಷಣಮ್ ॥ ೩೫॥

ಪುಂಡ್ರಾಕ್ಷಂ ಪುಂಡ್ರನಾಸಂ ಚಾಪ್ಯಸಿತಂ ಸಿತಮೇವ ಚ ।
ವಿದ್ಯುಜ್ಜಿಹ್ವಂ ಮಹಾಜಿಹ್ವಂ ಶಾಲಂಕಾಯನಮೇವ ಚ ॥ ೩೬॥

ಶ್ಯಾಮಾಯನಂ ಮಾಠರಂ ಚ ಲೋಹಿತಾಂಗಂ ತಥೈವ ಚ ।
ಸಂವರ್ತಕಂ ಪಂಚಶಿಖಂ ತ್ರಿಶಿಖಂ ಶಿಖಮೇವ ಚ ॥ ೩೭॥

ಶಂಖವರ್ಣಮುಖಂ ಶಂಡಂ ಶಂಕುಕರ್ಣಮಥಾಪಿ ಚ ।
ಶಕ್ರನೇಮಿಂ ಗಭಸ್ತಿಂ ಚಾಪ್ಯಂಶುಮಾಲಿಂ ಶಠಂ ತಥಾ ॥ ೩೮॥

ವಿದ್ಯುತಂ ಶಾತಜಂಘಂ ಚ ರೌದ್ರಂ ವೀರಮಥಾಪಿ ಚ ।
ಪಿತಾಮಹಾಜ್ಞಯಾಽಸ್ಮಾಭಿರ್ಲೋಕಸ್ಯ ಚ ಗುಣೇಪ್ಸಯಾ ॥ ೩೯॥

ಪ್ರಯೋಜಿತಂ ಪುತ್ರಶತಂ ಯಥಾಭೂಮಿವಿಭಾಗಶಃ ।
ಯೋ ಯಸ್ಮಿನ್ಕರ್ಮಣಿ ಯಥಾ ಯೋಗ್ಯಸ್ತಸ್ಮಿನ್ ಸ ಯೋಜಿತಃ ॥ ೪೦॥

ಭಾರತೀಂ ಸಾತ್ವತೀಂ ಚೈವ ವೃತ್ತಿಮಾರಭಟೀಂ ತಥಾ ।
ಸಮಾಶ್ರಿತಃ ಪ್ರಯೋಗಸ್ತು ಪ್ರಯುಕ್ತೋ ವೈ ಮಯಾ ದ್ವಿಜಾಃ ॥ ೪೧॥

ಪರಿಗೃಹ್ಯ ಪ್ರಣಮ್ಯಾಥ ಬ್ರಹ್ಮಾ ವಿಜ್ಞಾಪಿತೋ ಮಯಾ ।
ಅಥಾಹ ಮಾಂ ಸುರಗುರುಃ ಕೈಶಿಕಿಮಪಿ ಯೋಜಯ ॥ ೪೨॥

ಯಚ್ಚ ತಸ್ಯಾಃ ಕ್ಷಮಂ ದ್ರವ್ಯಂ ತದ್ ಬ್ರೂಹಿ ದ್ವಿಜಸತ್ತಮ ।
ಏವಂ ತೇನಾಸ್ಮ್ಯಭಿಹಿತಃ ಪ್ರತ್ಯುಕ್ತಶ್ಚ ಮಯಾ ಪ್ರಭುಃ ॥ ೪೩॥

ದೀಯತಾಂ ಭಗವಂದ್ರವ್ಯಂ ಕೈಶಿಕ್ಯಾಃ ಸಂಪ್ರಯೋಜಕಮ್ ।
ನೃತ್ತಾಂಗಹಾರಸಂಪನ್ನಾ  ರಸಭಾವಕ್ರಿಯಾತ್ಮಿಕಾ ॥ ೪೪॥

ದೃಷ್ಟಾ ಮಯಾ ಭಗವತೋ ನೀಲಕಂಠಸ್ಯ ನೃತ್ಯತಃ ।
ಕೈಶಿಕೀ ಷ್ಲಕ್ಷ್ಣನೈಪಥ್ಯಾ ಶೃಂಗಾರರಸಸಂಭವಾ ॥ ೪೫॥

ಅಶಕ್ಯಾ ಪುರುಷೈಃ ಸಾ ತು ಪ್ರಯೋಕ್ತುಂ ಸ್ತ್ರೀಜನಾದೃತೇ ।
ತತೋಽಸೃಜನ್ಮಹಾತೇಜಾ ಮನಸಾಽಪ್ಸರಸೋ ವಿಭುಃ ॥ ೪೬॥

ನಾಟ್ಯಾಲಂಕಾರಚತುರಾಃ ಪ್ರಾದಾನ್ಮಹ್ಯಂ ಪ್ರಯೋಗತಃ ।
ಮಂಜುಕೇಶೀಂ ಸುಕೇಶೀಂ ಚ ಮಿಶ್ರಕೇಶೀಂ ಸುಲೋಚನಾಮ್ ॥ ೪೭॥

ಸೌದಾಮಿನೀಂ ದೇವದತ್ತಾಂ ದೇವಸೇನಾಂ ಮನೋರಮಾಮ್ ।
ಸುದತೀಂ ಸುಂದರೀಂ ಚೈವ ವಿದಗ್ಧಾಂ ವಿಪುಲಾಂ ತಥಾ ॥ ೪೮॥

ಸುಮಾಲಾಂ ಸಂತತಿಂ ಚೈವ ಸುನಂದಾಂ ಸುಮುಖೀಂ ತಥಾ ।
ಮಾಗಧೀಮರ್ಜುನೀಂ ಚೈವ ಸರಲಾಂ ಕೇರಲಾಂ ಧೃತಿಮ್ ॥ ೪೯॥

ನಂದಾಂ ಸಪುಷ್ಕಲಾಂ ಚೈವ ಕಲಮಾಂ ಚೈವ ಮೇ ದದೌ ।
ಸ್ವಾತಿರ್ಭಾಂಡನಿಯುಕ್ತಸ್ತು ಸಹ ಶಿಷ್ಯೈಃ ಸ್ವಯಂಭುವಾ ॥ ೫೦॥

ನಾರದಾದ್ಯಾಶ್ಚ ಗಂಧರ್ವಾ ಗಾನಯೋಗೇ ನಿಯೋಜಿತಾಃ ।
ಏವಂ ನಾಟ್ಯಮಿದಂ ಸಮ್ಯಗ್ಬುದ್ಧ್ವಾ ಸರ್ವೈಃ ಸುತೈಃ ಸಹ ॥ ೫೧॥

ಸ್ವಾತಿನಾರದಸಂಯುಕ್ತೋ ವೇದವೇದಾಂಗಕಾರಣಮ್ ।
ಉಪಸ್ಥಿತೋಽಹಂ ಬ್ರಹ್ಮಾಣಂ ಪ್ರಯೋಗಾರ್ಥಂ ಕೃತಾಂಜಲಿಃ ॥ ೫೨॥

ನಾಟ್ಯಸ್ಯ ಗ್ರಹಣಂ ಪ್ರಾಪ್ತಂ ಬ್ರೂಹಿ ಕಿಂ ಕರವಾಣ್ಯಹಮ್ ।
ಏತತ್ತು ವಚನಂ ಶ್ರುತ್ವಾ ಪ್ರತ್ಯುವಾಚ ಪಿತಾಮಹಃ ॥ ೫೩॥

ಮಹಾನಯಂ ಪ್ರಯೋಗಸ್ಯ ಸಮಯಃ ಪ್ರತ್ಯುಪಸ್ಥಿತಃ ।
ಅಯಂ ಧ್ವಜಮಹಃ ಶ್ರೀಮಾನ್ ಮಹೇಂದ್ರಸ್ಯ ಪ್ರವರ್ತತೇ ॥ ೫೪॥

ಅತ್ರೇದಾನೀಮಯಂ ವೇದೋ ನಾಟ್ಯಸಂಜ್ಞಃ ಪ್ರಯುಜ್ಯತಾಮ್ ।
ತತಸ್ತಸ್ಮಿಂಧ್ವಜಮಹೇ ನಿಹತಾಸುರದಾನವೇ ॥ ೫೫॥

ಪ್ರಹೃಷ್ಟಾಮರಸಂಕೀರ್ಣೇ ಮಹೇಂದ್ರವಿಜಯೋತ್ಸವೇ ।
ಪೂರ್ವಂ ಕೃತಾ ಮಯಾ ನಾಂದೀ ಹ್ಯಾಶೀರ್ವಚಸಂಯುತಾ ॥ ೫೬॥

ಅಷ್ಟಾಂಗಪದಸಂಯುಕ್ತಾ ವಿಚಿತ್ರಾ ವೇದನಿರ್ಮಿತಾ ।
ತದಂತೇಽನುಕೃತಿರ್ಬದ್ಧಾ ಯಥಾ ದೈತ್ಯಾಃ ಸುರೈರ್ಜಿತಾಃ ॥ ೫೭॥

ಸಂಫೇಟವಿದ್ರವಕೃತಾ ಚ್ಛೇದ್ಯಭೇದ್ಯಾಹವಾಲ್ಮಿಕಾ ।
ತತೋ ಬ್ರಹ್ಮಾದಯೋ ದೇವಾಃ ಪ್ರಯೋಗಪರಿತೋಷಿತಾಃ ॥ ೫೮॥

ಪ್ರದದುರ್ಮತ್ಸುತೇಭ್ಯಸ್ತು ಸರ್ವೋಪಕರಣಾನಿ ವೈ ।
ಪ್ರೀತಸ್ತು ಪ್ರಥಮಂ ಶಕ್ರೋ ದತ್ತವಾನ್ಸ್ವಂ ಧ್ವಜಂ ಶುಭಮ್ ॥ ೫೯॥

ಬ್ರಹ್ಮಾ ಕುಟಿಲಕಂ ಚೈವ ಭೃಂಗಾರಂ ವರುಣಃ ಶುಭಮ್ ।
ಸೂರ್ಯಶ್ಛತ್ರಂ ಶಿವಸ್ಸಿದ್ಧಿಂ ವಾಯುರ್ವ್ಯಜನಮೇವ ಚ ॥ ೬೦॥

ವಿಷ್ಣುಃ ಸಿಂಹಾಸನಂ   ಚೈವ ಕುಬೇರೋ ಮುಕುಟಂ ತಥಾ ।
ಶ್ರಾವ್ಯತ್ವಂ ಪ್ರೇಕ್ಷಣೀಯಸ್ಯ ದದೌ ದೇವೀ ಸರಸ್ವತೀ ॥ ೬೧॥

ಶೇಷಾ ಯೇ ದೇವಗಂಧರ್ವಾ ಯಕ್ಷರಾಕ್ಷಸಪನ್ನಗಾಃ ।
ತಸ್ಮಿನ್ಸದಸ್ಯಭಿಪ್ರೇತಾನ್ನಾನಾಜಾತಿಗುಣಾಶ್ರಯಾನ್ ॥ ೬೨॥

ಅಂಶಾಂಶೈರ್ಭಾಷಿತಂ ಭಾವಾನ್ ರಸಾನ್ ರೂಪಂ ಬಲಂ ತಥಾ ।
ದತ್ತವಂತಃ ಪ್ರಹೃಷ್ಟಾಸ್ತೇ ಮತ್ಸುತೇಭ್ಯೋ ದಿವೌಕಸಃ ॥ ೬೩॥

ಏವಂ ಪ್ರಯೋಗೇ ಪ್ರಾರಬ್ಧೇ ದೈತ್ಯದಾನವನಾಶನೇ ।
ಅಭವನ್ಕ್ಷುಭಿತಾಃ ಸರ್ವೇ ದೈತ್ಯಾ ಯೇ ತತ್ರ ಸಂಗತಾಃ ॥ ೬೪॥

ವಿರೂಪಾಕ್ಷ ಪುರೋಗಾಂಶ್ಚ ವಿಘ್ನಾನ್ಪ್ರೋತ್ಸಾಹ್ಯ ತೇಽಬ್ರುವನ್ ।
ನ ಕ್ಷಮಿಷ್ಯಾಮಹೇ ನಾಟ್ಯಮೇತದಾಗಮ್ಯತಾಮಿತಿ ॥ ೬೫॥

ತತಸ್ತೈರಸುರೈಃ ಸಾರ್ಧಂ ವಿಘ್ನಾ ಮಾಯಾಮುಪಾಶ್ರಿತಾಃ ।
ವಾಚಶ್ಚೇಷ್ಟಾಂ ಸ್ಮೃತಿಂ ಚೈವ ಸ್ತಂಭಯಂತಿ ಸ್ಮ ನೃತ್ಯತಾಮ್ ॥ ೬೬॥

ತಥಾ ವಿಧ್ವಂಸನಂ ದೃಷ್ಟ್ವಾ ಸೂತ್ರಧಾರಸ್ಯ ದೇವರಾಟ್ ।
ಕಸ್ಮಾತ್ಪ್ರಯೋಗವೈಷಮ್ಯಮಿತ್ಯುಕ್ತ್ವಾ ಧ್ಯಾನಮಾವಿಶತ್ ॥ ೬೭॥

ಅಥಾಪಶ್ಯತ್ಸದೋ ವಿಘ್ನೈಃ ಸಮಂತಾದ್ಪರಿವಾರಿತಮ್ ।
ಸಹೇತರೈಃ ಸೂತ್ರಧಾರಂ ನಷ್ಟಸಂಜ್ಞಂ ಜಡೀಕೃತಮ್ ॥ ೬೮॥

ಉತ್ಥಾಯ ತ್ವರಿತಂ ಶಕ್ರಂ ಗೃಹೀತ್ವಾ ಧ್ವಜಮುತ್ತಮಮ್ ॥

ಸರ್ವರತ್ನೋಜ್ಜ್ವಲತನುಃ ಕಿಂಚಿದುದ್ವೃತ ಲೋಚನಃ ॥೬೯॥

ರಂಗಪೀಠಗತಾನ್ವಿಘ್ನಾನಸುರಾಂಶ್ಚೈವ ದೇವರಾಟ್ ।
ಜರ್ಜರೀಕೃತದೇಹಾಂಸ್ತಾನಕರೋಜ್ಜರ್ಜರೇಣ ಸಃ ॥೭೦॥

ನಿಹತೇಷು ಚ ಸರ್ವೇಷುಅ ವಿಘ್ನೇಷು ಸಹ ದಾನವೈಃ ।
ಸಂಪ್ರಹೃಷ್ಯ ತತೋ ವಾಕ್ಯಮಾಹುಃ ಸರ್ವೇ ದಿವೌಕಸಃ ॥೭೧॥

ಅಹೋ ಪ್ರಹರಣಂ ದಿವ್ಯಮಿದಮಾಸಾದಿತಂ ತ್ವಯಾ ।
ಜರ್ಜರೀಕೃತಸರ್ವಾಂಗಾ ಯೇನೈತೇ ದಾನವಾಃ ಕೃತಾಃ ॥೭೨॥

ಯಸ್ಮಾದನೇನ ತೇ ವಿಘ್ನಾಃ ಸಾಸುರಾ ಜರ್ಜರೀಕೃತಾಃ ।
ತಸ್ಮಾಜ್ಜರ್ಜರ ಏವೇತಿ ನಾಮತೋಽಯಂ ಭವಿಷ್ಯತಿ ॥೭೩॥

ಶೇಷಾ ಯೇ ಚೈವ ಹಿಂಸಾರ್ಥಮುಪಯಾಸ್ಯಂತಿ ಹಿಂಸಕಾಃ ।
ದೃಷ್ಟ್ವೈವ ಜರ್ಜರಂ ತೇಽಪಿ ಗಮಿಷ್ಯಂತ್ಯೇವಮೇವ ತು ॥೭೪॥

ಏವಮೇವಾಸ್ತ್ವಿತಿ ತತಃ ಶಕ್ರಃ ಪ್ರೋವಾಚ ತಾನ್ಸುರಾನ್ ।
ರಕ್ಷಾಭೂತಶ್ಚ ಸರ್ವೇಷಾಂ ಭವಿಷ್ಯತ್ಯೇಷ ಜರ್ಜರಃ ॥೭೫॥

ಪ್ರಯೋಗೇ ಪ್ರಸ್ತುತೇ ಹ್ಯೇವಂ ಸ್ಫೀತೇ ಶಕ್ರಮಹೇ ಪುನಃ ।
ತ್ರಾಸಂ ಸಂಜನಯಂತಿ ಸ್ಮ ವಿಘ್ನಾಃ ಶೇಷಾಸ್ತು ನೃತ್ಯತಾಮ್ ॥೭೬॥

ದೃಷ್ಟ್ವಾ ತೇಷಾಂ ವ್ಯವಸಿತಂ ದೈತ್ಯಾನಾಂ ವಿಪ್ರಕಾರಜಮ್ ।
ಉಪಸ್ಥಿತೋಽಹಂ ಬ್ರಹ್ಮಾಣಂ ಸುತೈಃ ಸರ್ವೈಃ ಸಮನ್ವಿತಃ ॥೭೭॥

ನಿಶ್ಚಿತಾ ಭಗವನ್ವಿಘ್ನಾ ನಾಟ್ಯಸ್ಯಾಸ್ಯ ವಿನಾಶನೇ ।
ಅಸ್ಯ ರಕ್ಷಾವಿಧಿಂ ಸಮ್ಯಗಾಜ್ಞಾಪಯ ಸುರೇಶ್ವರ ॥೭೮॥

ತತಶ್ಚ ವಿಶ್ವಕರ್ಮಾಣಂ ಬ್ರಹ್ಮೋವಾಚ ಪ್ರಯತ್ನತಃ ।
ಕುರು ಲಕ್ಷಣಸಂಪನ್ನಂ ನಾಟ್ಯವೇಶ್ಮ ಮಹಾಮತೇ ॥೭೯॥

ತತೋಽಚಿರೇಣ ಕಾಲೇನ ವಿಶ್ವಕರ್ಮಾ ಮಹಚ್ಛುಭಮ್ ।
ಸರ್ವಲಕ್ಷಣಸಂಪನ್ನಂ ಕೃತ್ವಾ ನಾಟ್ಯಗೃಹಂ ತು ಸಃ ॥೮೦॥

ಪ್ರೋಕ್ತವಾಂದ್ರುಹಿಣಂ ಗತ್ವಾ ಸಭಾಯಾಂತು ಕೃತಾಂಜಲೀಃ ।
ಸಜ್ಜಂ ನಾಟ್ಯಗೃಹಂ ದೇವ ತದೇವೇಕ್ಷಿತುಮರ್ಹಸಿ ॥೮೧॥

ತತಃ ಸಹ ಮಹೇಂದ್ರೇಣ ಸುರೈಃ ಸರ್ವೈಶ್ಚ ಸೇತರೈಃ ।
ಆಗತಸ್ತ್ವರಿತೋ ದೃಷ್ಟುಂ ದ್ರುಹಿಣೋ ನಾಟ್ಯಮಂಡಪಮ್ ॥ ೮೨॥

ದೃಷ್ಟ್ವಾ ನಾಟ್ಯಗೃಹಂ ಬ್ರಹ್ಮಾ ಪ್ರಾಹ ಸರ್ವಾನ್ಸುರಾಂಸ್ತತಃ ।
ಅಂಶಭಾಗೈರ್ಭವದ್ಭಿಸ್ತು ರಕ್ಷ್ಯೋಽಯಂ ನಾಟ್ಯಮಂಡಪಃ ॥ ೮೩॥

ರಕ್ಷಣೇ ಮಂಡಪಸ್ಯಾಥ ವಿನಿಯುಕ್ತಸ್ತು ಚಂದ್ರಮಾಃ ।
ಲೋಕಪಾಲಾಸ್ತಥಾ ದಿಕ್ಷು ವಿದಿಕ್ಷ್ವಪಿ ಚ ಮಾರುತಾಃ ॥ ೮೪॥

ನೇಪಥ್ಯಭೂಮೌ ಮಿತ್ರಸ್ತು ನಿಕ್ಷಿಪ್ತೋ ವರುಣೋಽಂಬರೇ ।
ವೇದಿಕಾರಕ್ಷಣೇ ವಹ್ನಿರ್ಭಾಂಡೇ ಸರ್ವದಿವೌಕಸಃ ॥ ೮೫॥

ವರ್ಣಾಶ್ಚತ್ವಾರ ಏವಾಥ ಸ್ತಂಭೇಷು ವಿನಿಯೋಜಿತಾಃ ।
ಆದಿತ್ಯಾಶ್ಚೈವ ರುದ್ರಾಶ್ಚ ಸ್ಥಿತಾಃ ಸ್ತಂಭಾಂತರೇಶ್ವಥ ॥ ೮೬॥

ಧಾರಣೀಶ್ವಥ ಭೂತಾನಿ   ಶಾಲಾಸ್ವಪ್ಸರಸ್ತಥಾ ।
ಸರ್ವವೇಶ್ಮಸು ಯಕ್ಷಿಣ್ಯೋ ಮಹೀಪೃಷ್ಠೇ ಮಹೋದಧಿಃ ॥ ೮೭॥

ದ್ವಾರಶಾಲಾನಿಯುಕ್ತೌ  ತು ಕ್ರುತಾಂತಃ ಕಾಲ ಏವ ಚ ।
ಸ್ಥಾಪಿತೌ ದ್ವಾರಪತ್ರೇಷು ನಾಗಮುಖ್ಯೌ ಮಹಾಬಲೌ ॥ ೮೮॥

ದೇಹಲ್ಯಾಂ ಯಮದಂಡಸ್ತು ಶೂಲಂ ತಸ್ಯೋಪರಿ ಸ್ಥಿತಮ್ ।
ದ್ವಾರಪಾಲೌ ಸ್ಥಿತೌ ಚೌಭೌ  ನಿಯತಿರ್ಮೃತ್ಯುರೇವ ಚ ॥ ೮೯॥

ಪಾರ್ಶ್ವೇ ಚ ರಂಗಪೀಠಸ್ಯ ಮಹೇಂದ್ರಃ ಸ್ಥಿತವಾನ್ಸ್ವಯಮ್ ।
ಸ್ಥಾಪಿತಾ ಮತ್ತವಾರಣ್ಯಾಂ ವಿದ್ಯುದ್ದೈತ್ಯನಿಷೂದನೀ ॥ ೯೦॥

ಸ್ತಂಭೇಷು ಮತ್ತವಾರಣ್ಯಾಃ ಸ್ಥಾಪಿತಾ  ಪರಿಪಾಲನೇ ।
ಭೂತಯಕ್ಷಪಿಶಾಶ್ಚ ಗುಹ್ಯಕಾಶ್ಚ ಮಹಾಬಲಾಃ ॥ ೯೧॥

ಜರ್ಜರೇ ತು ವಿನಿಕ್ಷಿಪ್ತಂ ವಜ್ರಂ ದೈತ್ಯನಿಬರ್ಹಣಮ್ ।
ತತ್ಪರ್ವಸು ವಿನಿಕ್ಷಿಪ್ತಾಃ ಸುರೇಂದ್ರಾ ಹ್ಯಮಿತೌಜಸಃ ॥ ೯೨॥

ಶಿರಃಪರ್ವಸ್ಥಿತೋ ಬ್ರಹ್ಮಾ ದ್ವಿತೀಯೇ ಶಂಕರಸ್ತಥಾ ।
ತೃತೀಯೇ ಚ ಸ್ಥಿತೋ ವಿಷ್ಣುಶ್ಚತುರ್ಥೇ ಸ್ಕಂದ ಏವ ಚ ॥ ೯೩॥

ಪಂಚಮೇ ಚ ಮಹಾನಾಗಾಃ ಶೇಷವಾಸುಕಿತಕ್ಷಕಾಃ ।
ಏವಂ ವಿಘ್ನವಿನಾಶಾಯ ಸ್ಥಾಪಿತಾ ಜರ್ಜರೇ ಸುರಾಃ ॥ ೯೪॥

ರಂಗಪೀಠಸ್ಯ ಮಧ್ಯೇ ತು ಸ್ವಯಂ ಬ್ರಹ್ಮಾ ಪ್ರತಿಷ್ಠಿತಃ ।
ಇಷ್ಟ್ಯರ್ಥಂ ರಂಗಮಧ್ಯೇ ತು ಕ್ರಿಯತೇ ಪುಷ್ಪಮೋಕ್ಷಣಮ್ ॥ ೯೫॥

ಪಾತಾಲವಾಸಿನೋ ಯೇ ಚ ಯಕ್ಷಗುಹ್ಯಕಪನ್ನಗಾಃ ।
ಅಧಸ್ತಾದ್ರಂಗಪೀಠಸ್ಯ ರಕ್ಷಣೇ ತೇ ನಿಯೋಜಿತಾಃ ।೯೬॥

ನಾಯಕಂ ರಕ್ಷತೀಂದ್ರಸ್ತು ನಾಯಿಕಾಂ ಚ ಸರಸ್ವತೀ ।
ವಿದೂಷಕಮಥೌಂಕಾರಃ ಶೇಶಾಸ್ತು ಪ್ರಕೃತಿರ್ಹರಃ ॥ ೯೭॥

ಯಾನ್ಯೇತಾನಿ ನಿಯುಕ್ತಾನಿ ದೈವತಾನೀಹ ರಕ್ಷಣೇ ।
ಏತಾನ್ಯೇವಾಧಿದೈವಾನಿ  ಭವಿಷ್ಯಂತೀತ್ಯುವಾಚ ಸಃ ॥ ೯೮॥

ಏತಸ್ಮಿನ್ನಂತರೇ ದೇವೈಃ ಸರ್ವೈರುಕ್ತಃ ಪಿತಾಮಹಃ ।
ಸಾಮ್ನಾ ತಾವದಿಮೇ ವಿಘ್ನಾಃ ಸ್ಥಾಪ್ಯಂತಾಂ ವಚಸಾ ತ್ವಯಾ ॥ ೯೯॥

ಪೂರ್ವಂ ಸಾಮಂ ಪ್ರಯೋಕ್ತವ್ಯಂ ದ್ವಿತೀಯಂ ದಾನಮೇವ ಚ ।
ತಯೋರುಪರಿ ಭೇದಸ್ತು ತತೋ ದಂಡಃ ಪ್ರಯುಜ್ಯತೇ ॥ ೧೦೦॥

ದೇವಾನಾಂ ವಚನಂ ಶ್ರುತ್ವಾ ಬ್ರಹ್ಮಾ ವಿಘ್ನಾನುವಾಚ ಹ ।
ಕಸ್ಮಾದ್ಭವಂತೋ ನಾಟ್ಯಸ್ಯ ವಿನಾಶಾಯ ಸಮುತ್ಥಿತಾಃ ॥ ೧೦೧॥

ಬ್ರಹ್ಮಣೋ ವಚನಂ ಶ್ರುತ್ವಾ ವಿರೂಪಾಕ್ಷೋಽಬ್ರವೀದ್ವಚಃ ।
ದೈತ್ಯೈರ್ವಿಘ್ನಗಣೈಃ ಸಾರ್ಧಂ ಸಾಮಪೂರ್ವಮಿದಂ ತತಃ ॥ ೧೦೨॥

ಯೋಽಯಂ ಭಗವತಾ ಸೃಷ್ಟೋ ನಾಟ್ಯವೇದಃ ಸುರೇಚ್ಛಯಾ ।
ಪ್ರತ್ಯಾದೇಶೋಽಯಮಸ್ಮಾಕಂ ಸುರಾರ್ಥಂ ಭವತಾ ಕೃತಃ ॥ ೧೦೩॥

ತನ್ನೈತದೇವಂ ಕರ್ತವ್ಯಂ ತ್ವಯಾ ಲೋಕಪಿತಾಮಹ ।
ಯಥಾ ದೇವಸ್ತಥಾ ದೈತ್ಯಾಸ್ತ್ವತ್ತಃ ಸರ್ವೇ ವಿನಿರ್ಗತಾಃ ॥ ೧೦೪॥

ವಿಘ್ನಾನಾಂ ವಚನಂ ಶ್ರುತ್ವಾ ಬ್ರಹ್ಮಾ ವಚನಮಬ್ರವೀತ್ ।
ಅಲಂ ವೋ ಮನ್ಯುನಾ ದೈತ್ಯಾ ವಿಷಾದಂ ತ್ಯಜತಾನಘಾಃ ॥ ೧೦೫॥

ಭವತಾಂ ದೇವತಾನಾಂ ಚ ಶುಭಾಶುಭವಿಕಲ್ಪಕಃ ।
ಕರ್ಮಭಾವಾನ್ವಯಾಪೇಕ್ಷೀ ನಾಟ್ಯವೇದೋ ಮಯಾ ಕೃತಃ ॥ ೧೦೬॥

ನೈಕಾಂತತೋಽತ್ರ ಭವತಾಂ ದೇವಾನಾಂ ಚಾನುಭಾವನಮ್ ।
ತ್ರೈಲೋಕ್ಯಾಸ್ಯಾಸ್ಯ ಸರ್ವಸ್ಯ ನಾಟ್ಯಂ ಭಾವಾನುಕೀರ್ತನಮ್  ॥ ೧೦೭॥

ಕ್ವಚಿದ್ಧರ್ಮಃ ಕ್ವಚಿತ್ಕ್ರೀಡಾ ಕ್ವಚಿದರ್ಥಃ ಕ್ವಚಿಚ್ಛಮಃ ।
ಕ್ವಚಿದ್ಧಾಸ್ಯಂ ಕ್ವಚಿದ್ಯುದ್ಧಂ ಕ್ವಚಿತ್ಕಾಮಃ ಕ್ವಚಿದ್ವಧಃ ॥ ೧೦೮॥

ಧರ್ಮೋ ಧರ್ಮಪ್ರವೃತ್ತಾನಾಂ ಕಾಮಃ ಕಾಮೋಪಸೇವಿನಾಮ್ ।
ನಿಗ್ರಹೋ ದುರ್ವಿನೀತಾನಾಂ ವಿನೀತಾನಾಂ ದಮಕ್ರಿಯಾ ॥ ೧೦೯॥

ಕ್ಲೀಬಾನಾಂ ಧಾರ್ಷ್ಟ್ಯಜನನಮುತ್ಸಾಹಃ ಶೂರಮಾನಿನಾಮ್ ।
ಅಬುಧಾನಾಂ ವಿಬೋಧಶ್ಚ ವೈದುಷ್ಯಂ ವಿದುಷಾಮಪಿ ॥ ೧೧೦॥।

ಈಶ್ವರಾಣಾಂ ವಿಲಾಸಶ್ಚ  ಸ್ಥೈರ್ಯಂ  ದುಃಖಾರ್ದಿತಸ್ಯ ಚ ।
ಅರ್ಥೋಪಜೀವಿನಾಮರ್ಥೋ  ಧೃತಿರುದ್ವೇಗಚೇತಸಾಮ್ ॥ ೧೧೧॥

ನಾನಾಭಾವೋಪಸಂಪನ್ನಂ ನಾನಾವಸ್ಥಾಂತರಾತ್ಮಕಮ್ ।
ಲೋಕವೃತ್ತಾನುಕರಣಂ ನಾಟ್ಯಮೇತನ್ಮಯಾ ಕೃತಮ್ ॥ ೧೧೨॥

ಉತ್ತಮಾಧಮಮಧ್ಯಾನಾಂ ನರಾಣಾಂ ಕರ್ಮಸಂಶ್ರಯಮ್  ।
ಹಿತೋಪದೇಶಜನನಂ ಧೃತಿಕ್ರೀಡಾಸುಖಾದಿಕೃತ್   ॥ ೧೧೩॥

(ಏತದ್ರಸೇಷು ಭಾವೇಷು ಸರ್ವಕರ್ಮಕ್ರಿಯಾಸ್ವಥ ।
ಸರ್ವೋಪದೇಶಜನನಂ ನಾಟ್ಯಂ ಲೋಕೇ ಭವಿಷ್ಯತಿ  ॥ )
ದುಃಖಾರ್ತಾನಾಂ ಶ್ರಮಾರ್ತಾನಾಂ ಶೋಕಾರ್ತಾನಾಂ ತಪಸ್ವಿನಾಮ್ ।
ವಿಶ್ರಾಂತಿಜನನಂ ಕಾಲೇ ನಾಟ್ಯಮೇತದ್ಭವಿಷ್ಯತಿ ॥ ೧೧೪॥

ಧರ್ಮ್ಯಂ ಯಶಸ್ಯಮಾಯುಷ್ಯಂ ಹಿತಂ ಬುದ್ಧಿವಿವರ್ಧನಮ್  ।
ಲೋಕೋಪದೇಶಜನನಂ ನಾಟ್ಯಮೇತದ್ಭವಿಷ್ಯತಿ ॥ ೧೧೫॥

ನ ತಜ್ಜ್ಞಾನಂ ನ ತಚ್ಛಿಲ್ಪಂ ನ ಸಾ ವಿದ್ಯಾ ನ ಸಾ ಕಲಾ ।
ನಾಸೌ ಯೋಗೋ ನ ತತ್ಕರ್ಮ ನಾಟ್ಯೇಽಸ್ಮಿನ್ ಯನ್ನ ದೃಶ್ಯತೇ ॥ ೧೧೬॥

ತನ್ನಾತ್ರ ಮನ್ಯುಃ ಕರ್ತವ್ಯೋ ಭವದ್ಭಿರಮರಾನ್ಪ್ರತಿ ।
ಸಪ್ತದ್ವೀಪಾನುಕರಣಂ ನಾಟ್ಯಮೇತದ್ಭವಿಷ್ಯತಿ ॥ ೧೧೭॥

(ಯೇನಾನುಕರಣಂ ನಾಟ್ಯಮೇತತ್ತದ್ಯನ್ಮಯಾ ಕೃತಮ್ ॥)
ದೇವಾನಾಮಸುರಾಣಾಂ ಚ ರಾಜ್ಞಾಮಥ ಕುಟುಂಬಿನಾಮ್ ।
ಬ್ರಹ್ಮರ್ಷೀಣಾಂ ಚ ವಿಜ್ಞೇಯಂ ನಾಟ್ಯಂ ವೃತ್ತಾಂತದರ್ಶಕಮ್ ॥ ೧೧೮॥

ಯೋಽಯಂ ಸ್ವಭಾವೋ ಲೋಕಸ್ಯ ಸುಖದುಃಖಸಮನ್ವಿತಃ ।
ಸೋಽಂಗಾದ್ಯಭಿನಯೋಪೇತೋ ನಾಟ್ಯಮಿತ್ಯಭಿಧೀಯತೇ ॥ ೧೧೯॥

(ವೇದವಿದ್ಯೇತಿಹಾಸಾನಾಮಾಖ್ಯಾನಪರಿಕಲ್ಪನಮ್ ।
ವಿನೋದಕರಣಂ ಲೋಕೇ ನಾಟ್ಯಮೇತದ್ಭವಿಷ್ಯತಿ ॥

ಶ್ರುತಿಸ್ಮೃತಿಸದಾಚಾರಪರಿಶೇಷಾರ್ಥಕಲ್ಪನಮ್ ।
ವಿನೋದಜನನಂ ಲೋಕೇ ನಾಟ್ಯಮೇತದ್ಭವಿಷ್ಯತಿ ॥)
ಏತಸ್ಮಿನ್ನಂತರೇ ದೇವಾನ್ ಸರ್ವಾನಾಹ ಪಿತಾಮಹಃ ।
ಕ್ರಿಯತಾಮದ್ಯ ವಿಧಿವದ್ಯಜನಂ ನಾಟ್ಯಮಂಡಪೇ ॥ ೧೨೦॥

ಬಲಿಪ್ರದಾನೈರ್ಹೋಮೈಶ್ಚ ಮಂತ್ರೌಷಧಿಸಮನ್ವಿತೈಃ ।
ಭೋಜ್ಯೈರ್ಭಕ್ಷೈಶ್ಚ ಪಾನೈಶ್ಚ ಬಲಿಃ ಸಮುಪಕಲ್ಪತಾಮ್ ॥ ೧೨೧॥

ಮರ್ತ್ಯಲೋಕಗತಾಃ ಸರ್ವೇ ಶುಭಾಂ ಪೂಜಾಮವಾಪ್ಸ್ಯಥ ।
ಅಪೂಜಯಿತ್ವಾ ರಂಗಂ ತು ನೈವ ಪ್ರೇಕ್ಷಾಂ ಪ್ರವರ್ತಯೇತ್ ॥ ೧೨೨॥

ಅಪೂಜಯಿತ್ವಾ ರಂಗಂ ತು ಯಃ ಪ್ರೇಕ್ಷಾಂ ಕಲ್ಪಯಿಷ್ಯತಿ ।
ನಿಷ್ಫಲಂ ತಸ್ಯ ತತ್ ಜ್ಞಾನಂ ತಿರ್ಯಗ್ಯೋನಿಂ ಚ ಯಾಸ್ಯತಿ ॥ ೧೨೩॥

ಯಜ್ಞೇನ ಸಂಮಿತಂ ಹ್ಯೇದದ್ರಂಗದೈವತಪೂಜನಮ್ ।
ತಸ್ಮಾತ್ಸರ್ವಪ್ರಯತ್ನೇನ ಕರ್ತವ್ಯಂ ನಾಟ್ಯಯೋಕ್ತೃಭಿಃ ॥ ೧೨೪॥

ನರ್ತಕೋಽರ್ಥಪತಿರ್ವಾಪಿ ಯಃ ಪೂಜಾಂ ನ ಕರಿಷ್ಯತಿ ।
ನ ಕಾರಯಿಷ್ಯಂತ್ಯನ್ಯೈರ್ವಾ ಪ್ರಾಪ್ನೋತ್ಯಪಚಯಂ ತು ಸಃ ॥ ೧೨೫॥

ಯಥಾವಿಧಿಂ ಯಥಾದೃಷ್ಟಂ ಯಸ್ತು ಪೂಜಾಂ ಕರಿಷ್ಯತಿ ।
ಸ ಲಪ್ಸ್ಯತೇ ಶುಭಾನರ್ಥಾನ್  ಸ್ವರ್ಗಲೋಕಂ ಚ ಯಾಸ್ಯತಿ ॥ ೧೨೬॥

ಏವಮುಕ್ತ್ವಾ ತು ಭಗವಾಂದ್ರುಹಿಣಃ ಸಹದೇವತೈಃ ।
ರಂಗಪೂಜಾಂ ಕುರುಶ್ವೇತಿ ಮಾಮೇವಂ ಸಮಚೋದಯತ್ ॥ ೧೨೭॥

ಇತಿ ಭಾರತೀಯೇ ನಾಟ್ಯಶಾಸ್ತ್ರೇ ನಾಟ್ಯೋತ್ಪತ್ತಿರ್ನಾಮ ಪ್ರಥಮೋಽಧ್ಯಾಯಃ ।

---

  [Next →](chapter_2.md)
