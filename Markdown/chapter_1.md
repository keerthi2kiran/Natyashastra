# ನಾಟ್ಯಶಾಸ್ತ್ರಮ್ ಅಧ್ಯಾಯಃ ೧॥ ಶ್ರೀರಸ್ತು ॥<br/><br/>
ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್

ಅಥ ಪ್ರಥಮೋಽಧ್ಯಾಯಃ ।<br/>ಪ್ರಣಮ್ಯ ಶಿರಸಾ ದೇವೌ ಪಿತಾಮಹಮಹೇಶ್ವರೌ ।<br/>ನಾಟ್ಯಶಾಸ್ತ್ರಂ ಪ್ರವಕ್ಷ್ಯಾಮಿ ಬ್ರಹ್ಮಣಾ ಯದುದಾಹೃತಮ್ ॥ ೧॥<br/><br/>
ಸಮಾಪ್ತಜಪ್ಯಂ ವ್ರತಿನಂ ಸ್ವಸುತೈಃ ಪರಿವಾರಿತಮ್ ।<br/>ಅನಧ್ಯಾಯೇ ಕದಾಚಿತ್ತು ಭರತಂ ನಾಟ್ಯಕೋವಿದಮ್ ॥ ೨॥<br/><br/>
ಮುನಯಃ ಪರ್ಯುಪಾಸ್ಯೈನಮಾತ್ರೇಯಪ್ರಮುಖಾಃ ಪುರಾ ।<br/>ಪಪ್ರಚ್ಛುಸ್ತೇ ಮಹಾತ್ಮಾನೋ ನಿಯತೇಂದ್ರಿಯಬುದ್ಧಯಃ ॥ ೩॥<br/><br/>
ಯೋಽಯಂ ಭಗವತಾ ಸಮ್ಯಗ್ಗ್ರಥಿತೋ ವೇದಸಮ್ಮಿತಃ ।<br/>ನಾಟ್ಯವೇದಂ ಕಥಂ ಬ್ರಹ್ಮನ್ನುತ್ಪನ್ನಃ ಕಸ್ಯ ವಾ ಕೃತೇ ॥ ೪॥<br/><br/>
ಕತ್ಯಂಗಃ ಕಿಂಪ್ರಮಾಣಶ್ಚ ಪ್ರಯೋಗಶ್ಚಾಸ್ಯ ಕೀದೃಶಃ ।<br/>ಸರ್ವಮೇತದ್ಯಥಾತತ್ತ್ವಂ ಭಗವನ್ವಕ್ತುಮರ್ಹಸಿ ॥ ೫॥<br/><br/>
ತೇಷಾಂ ತು ವಚನಂ ಶ್ರುತ್ವಾ ಮುನೀನಾಂ ಭರತೋ ಮುನಿಃ ।<br/>ಪ್ರತ್ಯುವಾಚ ತತೋ ವಾಕ್ಯಂ ನಾಟ್ಯವೇದಕಥಾಂ ಪ್ರತಿ ॥ ೬॥<br/><br/>
ಭವದ್ಭಿಃ ಶುಚಿಭಿರ್ಭೂತ್ವಾ ತಥಾಽವಹಿತಮಾನಸೈಃ ।<br/>ಶ್ರೂಯತಾಂ ನಾಟ್ಯವೇದಸ್ಯ ಸಂಭವೋ ಬ್ರಹ್ಮನಿರ್ಮಿತಃ ॥ ೭॥<br/><br/>
ಪೂರ್ವಂ ಕೃತಯುಗೇ ವಿಪ್ರಾ ವೃತ್ತೇ ಸ್ವಾಯಂಭುವೇಽಂತರೇ ।<br/>ತ್ರೇತಾಯುಗೇಽಥ ಸಂಪ್ರಾಪ್ತೇ ಮನೋರ್ವೈವಸ್ವತಸ್ಯ ತು ॥ ೮॥<br/><br/>
ಗ್ರಾಮ್ಯಧರ್ಮಪ್ರವೃತ್ತೇ ತು ಕಾಮಲೋಭವಶಂ ಗತೇ ।<br/>ಈರ್ಷ್ಯಾಕ್ರೋಧಾದಿಸಂಮೂಢೇ ಲೋಕೇ ಸುಖಿತದುಃಖಿತೇ ॥ ೯॥<br/><br/>
ದೇವದಾನವಗಂಧರ್ವಯಕ್ಷರಕ್ಷೋಮಹೋರಗೈಃ ।<br/>ಜಂಬುದ್ವೀಪೇ ಸಮಾಕ್ರಾಂತೇ ಲೋಕಪಾಲಪ್ರತಿಷ್ಠಿತೇ ॥ ೧೦॥<br/><br/>
ಮಹೇಂದ್ರಪ್ರಮುಖೈರ್ದೇವೈರುಕ್ತಃ ಕಿಲ ಪಿತಾಮಹಃ ।<br/>ಕ್ರೀಡನೀಯಕಮಿಚ್ಛಾಮೋ ದೃಷ್ಯಂ ಶ್ರವ್ಯಂ ಚ ಯದ್ಭವೇತ್ ॥ ೧೧॥<br/><br/>
ನ ವೇದವ್ಯವಹಾರೋಽಯಂ ಸಂಶ್ರಾವ್ಯಃ ಶೂದ್ರಜಾತಿಷು ।<br/>ತಸ್ಮಾತ್ಸೃಜಾಪರಂ ವೇದಂ ಪಂಚಮಂ ಸಾರ್ವವರ್ಣಿಕಮ್ ॥ ೧೨॥<br/><br/>
ಏವಮಸ್ತ್ವಿತಿ ತಾನುಕ್ತ್ವಾ ದೇವರಾಜಂ ವಿಸೃಜ್ಯ ಚ ।<br/>ಸಸ್ಮಾರ ಚತುರೋ ವೇದಾನ್ಯೋಗಮಾಸ್ಥಾಯ ತತ್ತ್ವವಿತ್ ॥ ೧೩॥<br/><br/>
(ನೇಮೇ ವೇದಾ ಯತಃ ಶ್ರಾವ್ಯಾಃ ಸ್ತ್ರೀಶೂದ್ರಾದ್ಯಾಸು ಜಾತಿಷು ।<br/>ವೇದಮನ್ಯತ್ತತಃ ಸ್ರಕ್ಷ್ಯೇ ಸರ್ವಶ್ರಾವ್ಯಂ ತು ಪಂಚಮಮ್ ॥)
ಧರ್ಮ್ಯಮರ್ಥ್ಯಂ ಯಶಸ್ಯಂ ಚ ಸೋಪದೇಶ್ಯಂ ಸಸಂಗ್ರಹಮ್ ।<br/>ಭವಿಷ್ಯತಶ್ಚ ಲೋಕಸ್ಯ ಸರ್ವಕರ್ಮಾನುದರ್ಶಕಮ್ ॥ ೧೪॥<br/><br/>
ಸರ್ವಶಾತ್ರಾರ್ಥಸಂಪನ್ನಂ ಸರ್ವಶಿಲ್ಪಪ್ರವರ್ತಕಮ್ ।<br/>ನಾಟ್ಯಾಖ್ಯಂ ಪಂಚಮಂ ವೇದಂ ಸೇತಿಹಾಸಂ ಕರೋಮ್ಯಹಮ್ ॥ ೧೫॥<br/><br/>
ಏವಂ ಸಂಕಲ್ಪ್ಯ ಭಗವಾನ್ ಸರ್ವವೇದಾನನುಸ್ಮರನ್ ।<br/>ನಾಟ್ಯವೇದಂ ತತಶ್ಚಕ್ರೇ ಚತುರ್ವೇದಾಂಗಸಂಭವಮ್ ॥ ೧೬॥<br/><br/>
ಜಗ್ರಾಹ ಪಾಠ್ಯಮೃಗ್ವೇದಾತ್ಸಾಮಭ್ಯೋ ಗೀತಮೇವ ಚ ।<br/>ಯಜುರ್ವೇದಾದಭಿನಯಾನ್ ರಸಾನಾಥರ್ವಣಾದಪಿ ॥ ೧೭॥<br/><br/>
ವೇದೋಪವೇದೈಃ ಸಂಬದ್ಧೋ ನಾಟ್ಯವೇದೋ ಮಹಾತ್ಮನಾ ।<br/>ಏವಂ ಭಗವತಾ ಸೃಷ್ಟೋ ಬ್ರಹ್ಮಣಾ ಸರ್ವವೇದಿನಾ ॥ ೧೮॥<br/><br/>
ಉತ್ಪಾದ್ಯ ನಾಟ್ಯವೇದಂ ತು ಬ್ರಹ್ಮೋವಾಚ ಸುರೇಶ್ವರಮ್ ।<br/>ಇತಿಹಾಸೋ ಮಯಾ ಸೃಷ್ಟಃ ಸ ಸುರೇಷು ನಿಯುಜ್ಯತಾಮ್ ॥ ೧೯॥<br/><br/>
ಕುಶಲಾ ಯೇ ವಿದಗ್ಧಾಶ್ಚ ಪ್ರಗಲ್ಭಾಶ್ಚ ಜಿತಶ್ರಮಾಃ ।<br/>ತೇಷ್ವಯಂ ನಾಟ್ಯಸಂಜ್ಞೋ ಹಿ ವೇದಃ ಸಂಕ್ರಾಮ್ಯತಾಂ ತ್ವಯಾ ॥ ೨೦॥<br/><br/>
ತಚ್ಛೃತ್ವಾ ವಚನಂ ಶಕ್ರೋ ಬ್ರಹ್ಮಣಾ ಯದುದಾಹೃತಮ್ ।<br/>ಪ್ರಾಂಜಲಿಃ  ಪ್ರಣತೋ ಭೂತ್ವಾ ಪ್ರತ್ಯುವಾಚ ಪಿತಾಮಹಮ್ ॥ ೨೧॥<br/><br/>
ಗ್ರಹಣೇ ಧಾರಣೇ ಜ್ಞಾನೇ ಪ್ರಯೋಗೇ ಚಾಸ್ಯ ಸತ್ತಮ ।<br/>ಅಶಕ್ತಾ ಭಗವನ್ ದೇವಾ  ಅಯೋಗ್ಯಾ ನಾಟ್ಯಕರ್ಮಣಿ ॥ ೨೨॥<br/><br/>
ಯ ಇಮೇ ವೇದಗುಹ್ಯಜ್ಞಾ ಋಷಯಃ ಸಂಶಿತವ್ರತಾಃ ।<br/>ಏತೇಽಸ್ಯ ಗ್ರಹಣೇ ಶಕ್ತಾಃ ಪ್ರಯೋಗೇ ಧಾರಣೇ ತಥಾ ॥ ೨೩॥<br/><br/>
ಶ್ರುತ್ವಾ ತು  ಶಕ್ರವಚನಂ ಮಾಮಾಹಾಂಬುಜಸಂಭವಃ ।<br/>ತ್ವಂ ಪುತ್ರಶತಸಂಯುಕ್ತಃ ಪ್ರಯೋಕ್ತಾಽಸ್ಯ ಭವಾನಘ ॥ ೨೪॥<br/><br/>
ಆಜ್ಞಾಪಿತೋ ವಿದಿತ್ವಾಽಹಂ ನಾಟ್ಯವೇದಂ ಪಿತಾಮಹಾತ್ ।<br/>ಪುತ್ರಾನಧ್ಯಾಪಯಾಮಾಸ ಪ್ರಯೋಗಂ ಚಾಪಿ ತತ್ತ್ವತಃ ॥ ೨೫॥<br/><br/>
ಶಾಂಡಿಲ್ಯಂ ಚೈವ ವಾತ್ಸ್ಯಂ ಚ ಕೋಹಲಂ ದತ್ತಿಲಂ ತಥಾ ।<br/>ಜಟಿಲಂಬಷ್ಟಕೌ ಚೈವ ತಂಡುಮಗ್ನಿಶಿಖಂ ತಥಾ ॥ ೨೬॥<br/><br/>
ಸೈಂಧವಂ  ಸಪುಲೋಮಾನಂ ಶಾಡ್ವಲಿಂ ವಿಪುಲಂ ತಥಾ ।<br/>ಕಪಿಂಜಲಿಂ ವಾದಿರಂ ಚ ಯಮಧೂಮ್ರಾಯಣೌ ತಥಾ ॥ ೨೭॥<br/><br/>
ಜಂಬುಧ್ವಜಂ ಕಾಕಜಂಘಂ ಸ್ವರ್ಣಕಂ ತಾಪಸಂ ತಥಾ ।<br/>ಕೈದಾರಿಂ ಶಾಲಿಕರ್ಣಂ ಚ ದೀರ್ಘಗಾತ್ರಂ ಚ ಶಾಲಿಕಮ್ ॥ ೨೮॥<br/><br/>
ಕೌತ್ಸಂ ತಾಂಡಾಯನಿಂ ಚೈವ ಪಿಂಗಲಂ ಚಿತ್ರಕಂ ತಥಾ ।<br/>ಬಂಧುಲಂ ಭಲ್ಲಕಂ ಚೈವ ಮುಷ್ಠಿಕಂ ಸೈಂಧವಾಯನಮ್ ॥ ೨೯॥<br/><br/>
ತೈತಿಲಂ ಭಾರ್ಗವಂ ಚೈವ ಶುಚಿಂ ಬಹುಲಮೇವ ಚ ।<br/>ಅಬುಧಂ ಬುಧಸೇನಂ ಚ ಪಾಂಡುಕರ್ಣಂ ಸುಕೇರಲಮ್ ॥ ೩೦॥<br/><br/>
ಋಜುಕಂ ಮಂಡಕಂ ಚೈವ ಶಂಬರಂ ವಂಜುಲಂ ತಥಾ ।<br/>ಮಾಗಧಂ ಸರಲಂ ಚೈವ ಕರ್ತಾರಂ ಚೋಗ್ರಮೇವ ಚ ॥ ೩೧॥<br/><br/>
ತುಷಾರಂ ಪಾರ್ಷದಂ ಚೈವ ಗೌತಮಂ ಬಾದರಾಯಣಮ್ ।<br/>ವಿಶಾಲಂ ಶಬಲಂ ಚೈವ ಸುನಾಮಂ ಮೇಷಮೇವ ಚ ॥ ೩೨॥<br/><br/>
ಕಾಲಿಯಂ ಭ್ರಮರಂ ಚೈವ ತಥಾ ಪೀಠಮುಖಂ ಮುನಿಮ್ ।<br/>ನಖಕುಟ್ಟಾಶ್ಮಕುಟ್ಟೌ ಚ ಷಟ್ಪದಂ ಸೋತ್ತಮಂ ತಥಾ ॥ ೩೩॥<br/><br/>
ಪಾದುಕೋಪಾನಹೌ ಚೈವ ಶ್ರುತಿಂ ಚಾಷಸ್ವರಂ ತಥಾ ।<br/>ಅಗ್ನಿಕುಂಡಾಜ್ಯಕುಂಡೌ ಚ ವಿತಂಡ್ಯ ತಾಂಡ್ಯಮೇವ ಚ ॥ ೩೪॥<br/><br/>
ಕರ್ತರಾಕ್ಷಂ ಹಿರಣ್ಯಾಕ್ಷಂ ಕುಶಲಂ ದುಸ್ಸಹಂ ತಥಾ ।<br/>ಲಾಜಂ ಭಯಾನಕಂ ಚೈವ ಬೀಭತ್ಸಂ ಸವಿಚಕ್ಷಣಮ್ ॥ ೩೫॥<br/><br/>
ಪುಂಡ್ರಾಕ್ಷಂ ಪುಂಡ್ರನಾಸಂ ಚಾಪ್ಯಸಿತಂ ಸಿತಮೇವ ಚ ।<br/>ವಿದ್ಯುಜ್ಜಿಹ್ವಂ ಮಹಾಜಿಹ್ವಂ ಶಾಲಂಕಾಯನಮೇವ ಚ ॥ ೩೬॥<br/><br/>
ಶ್ಯಾಮಾಯನಂ ಮಾಠರಂ ಚ ಲೋಹಿತಾಂಗಂ ತಥೈವ ಚ ।<br/>ಸಂವರ್ತಕಂ ಪಂಚಶಿಖಂ ತ್ರಿಶಿಖಂ ಶಿಖಮೇವ ಚ ॥ ೩೭॥<br/><br/>
ಶಂಖವರ್ಣಮುಖಂ ಶಂಡಂ ಶಂಕುಕರ್ಣಮಥಾಪಿ ಚ ।<br/>ಶಕ್ರನೇಮಿಂ ಗಭಸ್ತಿಂ ಚಾಪ್ಯಂಶುಮಾಲಿಂ ಶಠಂ ತಥಾ ॥ ೩೮॥<br/><br/>
ವಿದ್ಯುತಂ ಶಾತಜಂಘಂ ಚ ರೌದ್ರಂ ವೀರಮಥಾಪಿ ಚ ।<br/>ಪಿತಾಮಹಾಜ್ಞಯಾಽಸ್ಮಾಭಿರ್ಲೋಕಸ್ಯ ಚ ಗುಣೇಪ್ಸಯಾ ॥ ೩೯॥<br/><br/>
ಪ್ರಯೋಜಿತಂ ಪುತ್ರಶತಂ ಯಥಾಭೂಮಿವಿಭಾಗಶಃ ।<br/>ಯೋ ಯಸ್ಮಿನ್ಕರ್ಮಣಿ ಯಥಾ ಯೋಗ್ಯಸ್ತಸ್ಮಿನ್ ಸ ಯೋಜಿತಃ ॥ ೪೦॥<br/><br/>
ಭಾರತೀಂ ಸಾತ್ವತೀಂ ಚೈವ ವೃತ್ತಿಮಾರಭಟೀಂ ತಥಾ ।<br/>ಸಮಾಶ್ರಿತಃ ಪ್ರಯೋಗಸ್ತು ಪ್ರಯುಕ್ತೋ ವೈ ಮಯಾ ದ್ವಿಜಾಃ ॥ ೪೧॥<br/><br/>
ಪರಿಗೃಹ್ಯ ಪ್ರಣಮ್ಯಾಥ ಬ್ರಹ್ಮಾ ವಿಜ್ಞಾಪಿತೋ ಮಯಾ ।<br/>ಅಥಾಹ ಮಾಂ ಸುರಗುರುಃ ಕೈಶಿಕಿಮಪಿ ಯೋಜಯ ॥ ೪೨॥<br/><br/>
ಯಚ್ಚ ತಸ್ಯಾಃ ಕ್ಷಮಂ ದ್ರವ್ಯಂ ತದ್ ಬ್ರೂಹಿ ದ್ವಿಜಸತ್ತಮ ।<br/>ಏವಂ ತೇನಾಸ್ಮ್ಯಭಿಹಿತಃ ಪ್ರತ್ಯುಕ್ತಶ್ಚ ಮಯಾ ಪ್ರಭುಃ ॥ ೪೩॥<br/><br/>
ದೀಯತಾಂ ಭಗವಂದ್ರವ್ಯಂ ಕೈಶಿಕ್ಯಾಃ ಸಂಪ್ರಯೋಜಕಮ್ ।<br/>ನೃತ್ತಾಂಗಹಾರಸಂಪನ್ನಾ  ರಸಭಾವಕ್ರಿಯಾತ್ಮಿಕಾ ॥ ೪೪॥<br/><br/>
ದೃಷ್ಟಾ ಮಯಾ ಭಗವತೋ ನೀಲಕಂಠಸ್ಯ ನೃತ್ಯತಃ ।<br/>ಕೈಶಿಕೀ ಷ್ಲಕ್ಷ್ಣನೈಪಥ್ಯಾ ಶೃಂಗಾರರಸಸಂಭವಾ ॥ ೪೫॥<br/><br/>
ಅಶಕ್ಯಾ ಪುರುಷೈಃ ಸಾ ತು ಪ್ರಯೋಕ್ತುಂ ಸ್ತ್ರೀಜನಾದೃತೇ ।<br/>ತತೋಽಸೃಜನ್ಮಹಾತೇಜಾ ಮನಸಾಽಪ್ಸರಸೋ ವಿಭುಃ ॥ ೪೬॥<br/><br/>
ನಾಟ್ಯಾಲಂಕಾರಚತುರಾಃ ಪ್ರಾದಾನ್ಮಹ್ಯಂ ಪ್ರಯೋಗತಃ ।<br/>ಮಂಜುಕೇಶೀಂ ಸುಕೇಶೀಂ ಚ ಮಿಶ್ರಕೇಶೀಂ ಸುಲೋಚನಾಮ್ ॥ ೪೭॥<br/><br/>
ಸೌದಾಮಿನೀಂ ದೇವದತ್ತಾಂ ದೇವಸೇನಾಂ ಮನೋರಮಾಮ್ ।<br/>ಸುದತೀಂ ಸುಂದರೀಂ ಚೈವ ವಿದಗ್ಧಾಂ ವಿಪುಲಾಂ ತಥಾ ॥ ೪೮॥<br/><br/>
ಸುಮಾಲಾಂ ಸಂತತಿಂ ಚೈವ ಸುನಂದಾಂ ಸುಮುಖೀಂ ತಥಾ ।<br/>ಮಾಗಧೀಮರ್ಜುನೀಂ ಚೈವ ಸರಲಾಂ ಕೇರಲಾಂ ಧೃತಿಮ್ ॥ ೪೯॥<br/><br/>
ನಂದಾಂ ಸಪುಷ್ಕಲಾಂ ಚೈವ ಕಲಮಾಂ ಚೈವ ಮೇ ದದೌ ।<br/>ಸ್ವಾತಿರ್ಭಾಂಡನಿಯುಕ್ತಸ್ತು ಸಹ ಶಿಷ್ಯೈಃ ಸ್ವಯಂಭುವಾ ॥ ೫೦॥<br/><br/>
ನಾರದಾದ್ಯಾಶ್ಚ ಗಂಧರ್ವಾ ಗಾನಯೋಗೇ ನಿಯೋಜಿತಾಃ ।<br/>ಏವಂ ನಾಟ್ಯಮಿದಂ ಸಮ್ಯಗ್ಬುದ್ಧ್ವಾ ಸರ್ವೈಃ ಸುತೈಃ ಸಹ ॥ ೫೧॥<br/><br/>
ಸ್ವಾತಿನಾರದಸಂಯುಕ್ತೋ ವೇದವೇದಾಂಗಕಾರಣಮ್ ।<br/>ಉಪಸ್ಥಿತೋಽಹಂ ಬ್ರಹ್ಮಾಣಂ ಪ್ರಯೋಗಾರ್ಥಂ ಕೃತಾಂಜಲಿಃ ॥ ೫೨॥<br/><br/>
ನಾಟ್ಯಸ್ಯ ಗ್ರಹಣಂ ಪ್ರಾಪ್ತಂ ಬ್ರೂಹಿ ಕಿಂ ಕರವಾಣ್ಯಹಮ್ ।<br/>ಏತತ್ತು ವಚನಂ ಶ್ರುತ್ವಾ ಪ್ರತ್ಯುವಾಚ ಪಿತಾಮಹಃ ॥ ೫೩॥<br/><br/>
ಮಹಾನಯಂ ಪ್ರಯೋಗಸ್ಯ ಸಮಯಃ ಪ್ರತ್ಯುಪಸ್ಥಿತಃ ।<br/>ಅಯಂ ಧ್ವಜಮಹಃ ಶ್ರೀಮಾನ್ ಮಹೇಂದ್ರಸ್ಯ ಪ್ರವರ್ತತೇ ॥ ೫೪॥<br/><br/>
ಅತ್ರೇದಾನೀಮಯಂ ವೇದೋ ನಾಟ್ಯಸಂಜ್ಞಃ ಪ್ರಯುಜ್ಯತಾಮ್ ।<br/>ತತಸ್ತಸ್ಮಿಂಧ್ವಜಮಹೇ ನಿಹತಾಸುರದಾನವೇ ॥ ೫೫॥<br/><br/>
ಪ್ರಹೃಷ್ಟಾಮರಸಂಕೀರ್ಣೇ ಮಹೇಂದ್ರವಿಜಯೋತ್ಸವೇ ।<br/>ಪೂರ್ವಂ ಕೃತಾ ಮಯಾ ನಾಂದೀ ಹ್ಯಾಶೀರ್ವಚಸಂಯುತಾ ॥ ೫೬॥<br/><br/>
ಅಷ್ಟಾಂಗಪದಸಂಯುಕ್ತಾ ವಿಚಿತ್ರಾ ವೇದನಿರ್ಮಿತಾ ।<br/>ತದಂತೇಽನುಕೃತಿರ್ಬದ್ಧಾ ಯಥಾ ದೈತ್ಯಾಃ ಸುರೈರ್ಜಿತಾಃ ॥ ೫೭॥<br/><br/>
ಸಂಫೇಟವಿದ್ರವಕೃತಾ ಚ್ಛೇದ್ಯಭೇದ್ಯಾಹವಾಲ್ಮಿಕಾ ।<br/>ತತೋ ಬ್ರಹ್ಮಾದಯೋ ದೇವಾಃ ಪ್ರಯೋಗಪರಿತೋಷಿತಾಃ ॥ ೫೮॥<br/><br/>
ಪ್ರದದುರ್ಮತ್ಸುತೇಭ್ಯಸ್ತು ಸರ್ವೋಪಕರಣಾನಿ ವೈ ।<br/>ಪ್ರೀತಸ್ತು ಪ್ರಥಮಂ ಶಕ್ರೋ ದತ್ತವಾನ್ಸ್ವಂ ಧ್ವಜಂ ಶುಭಮ್ ॥ ೫೯॥<br/><br/>
ಬ್ರಹ್ಮಾ ಕುಟಿಲಕಂ ಚೈವ ಭೃಂಗಾರಂ ವರುಣಃ ಶುಭಮ್ ।<br/>ಸೂರ್ಯಶ್ಛತ್ರಂ ಶಿವಸ್ಸಿದ್ಧಿಂ ವಾಯುರ್ವ್ಯಜನಮೇವ ಚ ॥ ೬೦॥<br/><br/>
ವಿಷ್ಣುಃ ಸಿಂಹಾಸನಂ   ಚೈವ ಕುಬೇರೋ ಮುಕುಟಂ ತಥಾ ।<br/>ಶ್ರಾವ್ಯತ್ವಂ ಪ್ರೇಕ್ಷಣೀಯಸ್ಯ ದದೌ ದೇವೀ ಸರಸ್ವತೀ ॥ ೬೧॥<br/><br/>
ಶೇಷಾ ಯೇ ದೇವಗಂಧರ್ವಾ ಯಕ್ಷರಾಕ್ಷಸಪನ್ನಗಾಃ ।<br/>ತಸ್ಮಿನ್ಸದಸ್ಯಭಿಪ್ರೇತಾನ್ನಾನಾಜಾತಿಗುಣಾಶ್ರಯಾನ್ ॥ ೬೨॥<br/><br/>
ಅಂಶಾಂಶೈರ್ಭಾಷಿತಂ ಭಾವಾನ್ ರಸಾನ್ ರೂಪಂ ಬಲಂ ತಥಾ ।<br/>ದತ್ತವಂತಃ ಪ್ರಹೃಷ್ಟಾಸ್ತೇ ಮತ್ಸುತೇಭ್ಯೋ ದಿವೌಕಸಃ ॥ ೬೩॥<br/><br/>
ಏವಂ ಪ್ರಯೋಗೇ ಪ್ರಾರಬ್ಧೇ ದೈತ್ಯದಾನವನಾಶನೇ ।<br/>ಅಭವನ್ಕ್ಷುಭಿತಾಃ ಸರ್ವೇ ದೈತ್ಯಾ ಯೇ ತತ್ರ ಸಂಗತಾಃ ॥ ೬೪॥<br/><br/>
ವಿರೂಪಾಕ್ಷ ಪುರೋಗಾಂಶ್ಚ ವಿಘ್ನಾನ್ಪ್ರೋತ್ಸಾಹ್ಯ ತೇಽಬ್ರುವನ್ ।<br/>ನ ಕ್ಷಮಿಷ್ಯಾಮಹೇ ನಾಟ್ಯಮೇತದಾಗಮ್ಯತಾಮಿತಿ ॥ ೬೫॥<br/><br/>
ತತಸ್ತೈರಸುರೈಃ ಸಾರ್ಧಂ ವಿಘ್ನಾ ಮಾಯಾಮುಪಾಶ್ರಿತಾಃ ।<br/>ವಾಚಶ್ಚೇಷ್ಟಾಂ ಸ್ಮೃತಿಂ ಚೈವ ಸ್ತಂಭಯಂತಿ ಸ್ಮ ನೃತ್ಯತಾಮ್ ॥ ೬೬॥<br/><br/>
ತಥಾ ವಿಧ್ವಂಸನಂ ದೃಷ್ಟ್ವಾ ಸೂತ್ರಧಾರಸ್ಯ ದೇವರಾಟ್ ।<br/>ಕಸ್ಮಾತ್ಪ್ರಯೋಗವೈಷಮ್ಯಮಿತ್ಯುಕ್ತ್ವಾ ಧ್ಯಾನಮಾವಿಶತ್ ॥ ೬೭॥<br/><br/>
ಅಥಾಪಶ್ಯತ್ಸದೋ ವಿಘ್ನೈಃ ಸಮಂತಾದ್ಪರಿವಾರಿತಮ್ ।<br/>ಸಹೇತರೈಃ ಸೂತ್ರಧಾರಂ ನಷ್ಟಸಂಜ್ಞಂ ಜಡೀಕೃತಮ್ ॥ ೬೮॥<br/><br/>
ಉತ್ಥಾಯ ತ್ವರಿತಂ ಶಕ್ರಂ ಗೃಹೀತ್ವಾ ಧ್ವಜಮುತ್ತಮಮ್ ॥<br/><br/>
ಸರ್ವರತ್ನೋಜ್ಜ್ವಲತನುಃ ಕಿಂಚಿದುದ್ವೃತ ಲೋಚನಃ ॥೬೯॥<br/><br/>
ರಂಗಪೀಠಗತಾನ್ವಿಘ್ನಾನಸುರಾಂಶ್ಚೈವ ದೇವರಾಟ್ ।<br/>ಜರ್ಜರೀಕೃತದೇಹಾಂಸ್ತಾನಕರೋಜ್ಜರ್ಜರೇಣ ಸಃ ॥೭೦॥<br/><br/>
ನಿಹತೇಷು ಚ ಸರ್ವೇಷುಅ ವಿಘ್ನೇಷು ಸಹ ದಾನವೈಃ ।<br/>ಸಂಪ್ರಹೃಷ್ಯ ತತೋ ವಾಕ್ಯಮಾಹುಃ ಸರ್ವೇ ದಿವೌಕಸಃ ॥೭೧॥<br/><br/>
ಅಹೋ ಪ್ರಹರಣಂ ದಿವ್ಯಮಿದಮಾಸಾದಿತಂ ತ್ವಯಾ ।<br/>ಜರ್ಜರೀಕೃತಸರ್ವಾಂಗಾ ಯೇನೈತೇ ದಾನವಾಃ ಕೃತಾಃ ॥೭೨॥<br/><br/>
ಯಸ್ಮಾದನೇನ ತೇ ವಿಘ್ನಾಃ ಸಾಸುರಾ ಜರ್ಜರೀಕೃತಾಃ ।<br/>ತಸ್ಮಾಜ್ಜರ್ಜರ ಏವೇತಿ ನಾಮತೋಽಯಂ ಭವಿಷ್ಯತಿ ॥೭೩॥<br/><br/>
ಶೇಷಾ ಯೇ ಚೈವ ಹಿಂಸಾರ್ಥಮುಪಯಾಸ್ಯಂತಿ ಹಿಂಸಕಾಃ ।<br/>ದೃಷ್ಟ್ವೈವ ಜರ್ಜರಂ ತೇಽಪಿ ಗಮಿಷ್ಯಂತ್ಯೇವಮೇವ ತು ॥೭೪॥<br/><br/>
ಏವಮೇವಾಸ್ತ್ವಿತಿ ತತಃ ಶಕ್ರಃ ಪ್ರೋವಾಚ ತಾನ್ಸುರಾನ್ ।<br/>ರಕ್ಷಾಭೂತಶ್ಚ ಸರ್ವೇಷಾಂ ಭವಿಷ್ಯತ್ಯೇಷ ಜರ್ಜರಃ ॥೭೫॥<br/><br/>
ಪ್ರಯೋಗೇ ಪ್ರಸ್ತುತೇ ಹ್ಯೇವಂ ಸ್ಫೀತೇ ಶಕ್ರಮಹೇ ಪುನಃ ।<br/>ತ್ರಾಸಂ ಸಂಜನಯಂತಿ ಸ್ಮ ವಿಘ್ನಾಃ ಶೇಷಾಸ್ತು ನೃತ್ಯತಾಮ್ ॥೭೬॥<br/><br/>
ದೃಷ್ಟ್ವಾ ತೇಷಾಂ ವ್ಯವಸಿತಂ ದೈತ್ಯಾನಾಂ ವಿಪ್ರಕಾರಜಮ್ ।<br/>ಉಪಸ್ಥಿತೋಽಹಂ ಬ್ರಹ್ಮಾಣಂ ಸುತೈಃ ಸರ್ವೈಃ ಸಮನ್ವಿತಃ ॥೭೭॥<br/><br/>
ನಿಶ್ಚಿತಾ ಭಗವನ್ವಿಘ್ನಾ ನಾಟ್ಯಸ್ಯಾಸ್ಯ ವಿನಾಶನೇ ।<br/>ಅಸ್ಯ ರಕ್ಷಾವಿಧಿಂ ಸಮ್ಯಗಾಜ್ಞಾಪಯ ಸುರೇಶ್ವರ ॥೭೮॥<br/><br/>
ತತಶ್ಚ ವಿಶ್ವಕರ್ಮಾಣಂ ಬ್ರಹ್ಮೋವಾಚ ಪ್ರಯತ್ನತಃ ।<br/>ಕುರು ಲಕ್ಷಣಸಂಪನ್ನಂ ನಾಟ್ಯವೇಶ್ಮ ಮಹಾಮತೇ ॥೭೯॥<br/><br/>
ತತೋಽಚಿರೇಣ ಕಾಲೇನ ವಿಶ್ವಕರ್ಮಾ ಮಹಚ್ಛುಭಮ್ ।<br/>ಸರ್ವಲಕ್ಷಣಸಂಪನ್ನಂ ಕೃತ್ವಾ ನಾಟ್ಯಗೃಹಂ ತು ಸಃ ॥೮೦॥<br/><br/>
ಪ್ರೋಕ್ತವಾಂದ್ರುಹಿಣಂ ಗತ್ವಾ ಸಭಾಯಾಂತು ಕೃತಾಂಜಲೀಃ ।<br/>ಸಜ್ಜಂ ನಾಟ್ಯಗೃಹಂ ದೇವ ತದೇವೇಕ್ಷಿತುಮರ್ಹಸಿ ॥೮೧॥<br/><br/>
ತತಃ ಸಹ ಮಹೇಂದ್ರೇಣ ಸುರೈಃ ಸರ್ವೈಶ್ಚ ಸೇತರೈಃ ।<br/>ಆಗತಸ್ತ್ವರಿತೋ ದೃಷ್ಟುಂ ದ್ರುಹಿಣೋ ನಾಟ್ಯಮಂಡಪಮ್ ॥ ೮೨॥<br/><br/>
ದೃಷ್ಟ್ವಾ ನಾಟ್ಯಗೃಹಂ ಬ್ರಹ್ಮಾ ಪ್ರಾಹ ಸರ್ವಾನ್ಸುರಾಂಸ್ತತಃ ।<br/>ಅಂಶಭಾಗೈರ್ಭವದ್ಭಿಸ್ತು ರಕ್ಷ್ಯೋಽಯಂ ನಾಟ್ಯಮಂಡಪಃ ॥ ೮೩॥<br/><br/>
ರಕ್ಷಣೇ ಮಂಡಪಸ್ಯಾಥ ವಿನಿಯುಕ್ತಸ್ತು ಚಂದ್ರಮಾಃ ।<br/>ಲೋಕಪಾಲಾಸ್ತಥಾ ದಿಕ್ಷು ವಿದಿಕ್ಷ್ವಪಿ ಚ ಮಾರುತಾಃ ॥ ೮೪॥<br/><br/>
ನೇಪಥ್ಯಭೂಮೌ ಮಿತ್ರಸ್ತು ನಿಕ್ಷಿಪ್ತೋ ವರುಣೋಽಂಬರೇ ।<br/>ವೇದಿಕಾರಕ್ಷಣೇ ವಹ್ನಿರ್ಭಾಂಡೇ ಸರ್ವದಿವೌಕಸಃ ॥ ೮೫॥<br/><br/>
ವರ್ಣಾಶ್ಚತ್ವಾರ ಏವಾಥ ಸ್ತಂಭೇಷು ವಿನಿಯೋಜಿತಾಃ ।<br/>ಆದಿತ್ಯಾಶ್ಚೈವ ರುದ್ರಾಶ್ಚ ಸ್ಥಿತಾಃ ಸ್ತಂಭಾಂತರೇಶ್ವಥ ॥ ೮೬॥<br/><br/>
ಧಾರಣೀಶ್ವಥ ಭೂತಾನಿ   ಶಾಲಾಸ್ವಪ್ಸರಸ್ತಥಾ ।<br/>ಸರ್ವವೇಶ್ಮಸು ಯಕ್ಷಿಣ್ಯೋ ಮಹೀಪೃಷ್ಠೇ ಮಹೋದಧಿಃ ॥ ೮೭॥<br/><br/>
ದ್ವಾರಶಾಲಾನಿಯುಕ್ತೌ  ತು ಕ್ರುತಾಂತಃ ಕಾಲ ಏವ ಚ ।<br/>ಸ್ಥಾಪಿತೌ ದ್ವಾರಪತ್ರೇಷು ನಾಗಮುಖ್ಯೌ ಮಹಾಬಲೌ ॥ ೮೮॥<br/><br/>
ದೇಹಲ್ಯಾಂ ಯಮದಂಡಸ್ತು ಶೂಲಂ ತಸ್ಯೋಪರಿ ಸ್ಥಿತಮ್ ।<br/>ದ್ವಾರಪಾಲೌ ಸ್ಥಿತೌ ಚೌಭೌ  ನಿಯತಿರ್ಮೃತ್ಯುರೇವ ಚ ॥ ೮೯॥<br/><br/>
ಪಾರ್ಶ್ವೇ ಚ ರಂಗಪೀಠಸ್ಯ ಮಹೇಂದ್ರಃ ಸ್ಥಿತವಾನ್ಸ್ವಯಮ್ ।<br/>ಸ್ಥಾಪಿತಾ ಮತ್ತವಾರಣ್ಯಾಂ ವಿದ್ಯುದ್ದೈತ್ಯನಿಷೂದನೀ ॥ ೯೦॥<br/><br/>
ಸ್ತಂಭೇಷು ಮತ್ತವಾರಣ್ಯಾಃ ಸ್ಥಾಪಿತಾ  ಪರಿಪಾಲನೇ ।<br/>ಭೂತಯಕ್ಷಪಿಶಾಶ್ಚ ಗುಹ್ಯಕಾಶ್ಚ ಮಹಾಬಲಾಃ ॥ ೯೧॥<br/><br/>
ಜರ್ಜರೇ ತು ವಿನಿಕ್ಷಿಪ್ತಂ ವಜ್ರಂ ದೈತ್ಯನಿಬರ್ಹಣಮ್ ।<br/>ತತ್ಪರ್ವಸು ವಿನಿಕ್ಷಿಪ್ತಾಃ ಸುರೇಂದ್ರಾ ಹ್ಯಮಿತೌಜಸಃ ॥ ೯೨॥<br/><br/>
ಶಿರಃಪರ್ವಸ್ಥಿತೋ ಬ್ರಹ್ಮಾ ದ್ವಿತೀಯೇ ಶಂಕರಸ್ತಥಾ ।<br/>ತೃತೀಯೇ ಚ ಸ್ಥಿತೋ ವಿಷ್ಣುಶ್ಚತುರ್ಥೇ ಸ್ಕಂದ ಏವ ಚ ॥ ೯೩॥<br/><br/>
ಪಂಚಮೇ ಚ ಮಹಾನಾಗಾಃ ಶೇಷವಾಸುಕಿತಕ್ಷಕಾಃ ।<br/>ಏವಂ ವಿಘ್ನವಿನಾಶಾಯ ಸ್ಥಾಪಿತಾ ಜರ್ಜರೇ ಸುರಾಃ ॥ ೯೪॥<br/><br/>
ರಂಗಪೀಠಸ್ಯ ಮಧ್ಯೇ ತು ಸ್ವಯಂ ಬ್ರಹ್ಮಾ ಪ್ರತಿಷ್ಠಿತಃ ।<br/>ಇಷ್ಟ್ಯರ್ಥಂ ರಂಗಮಧ್ಯೇ ತು ಕ್ರಿಯತೇ ಪುಷ್ಪಮೋಕ್ಷಣಮ್ ॥ ೯೫॥<br/><br/>
ಪಾತಾಲವಾಸಿನೋ ಯೇ ಚ ಯಕ್ಷಗುಹ್ಯಕಪನ್ನಗಾಃ ।<br/>ಅಧಸ್ತಾದ್ರಂಗಪೀಠಸ್ಯ ರಕ್ಷಣೇ ತೇ ನಿಯೋಜಿತಾಃ ।೯೬॥<br/><br/>
ನಾಯಕಂ ರಕ್ಷತೀಂದ್ರಸ್ತು ನಾಯಿಕಾಂ ಚ ಸರಸ್ವತೀ ।<br/>ವಿದೂಷಕಮಥೌಂಕಾರಃ ಶೇಶಾಸ್ತು ಪ್ರಕೃತಿರ್ಹರಃ ॥ ೯೭॥<br/><br/>
ಯಾನ್ಯೇತಾನಿ ನಿಯುಕ್ತಾನಿ ದೈವತಾನೀಹ ರಕ್ಷಣೇ ।<br/>ಏತಾನ್ಯೇವಾಧಿದೈವಾನಿ  ಭವಿಷ್ಯಂತೀತ್ಯುವಾಚ ಸಃ ॥ ೯೮॥<br/><br/>
ಏತಸ್ಮಿನ್ನಂತರೇ ದೇವೈಃ ಸರ್ವೈರುಕ್ತಃ ಪಿತಾಮಹಃ ।<br/>ಸಾಮ್ನಾ ತಾವದಿಮೇ ವಿಘ್ನಾಃ ಸ್ಥಾಪ್ಯಂತಾಂ ವಚಸಾ ತ್ವಯಾ ॥ ೯೯॥<br/><br/>
ಪೂರ್ವಂ ಸಾಮಂ ಪ್ರಯೋಕ್ತವ್ಯಂ ದ್ವಿತೀಯಂ ದಾನಮೇವ ಚ ।<br/>ತಯೋರುಪರಿ ಭೇದಸ್ತು ತತೋ ದಂಡಃ ಪ್ರಯುಜ್ಯತೇ ॥ ೧೦೦॥<br/><br/>
ದೇವಾನಾಂ ವಚನಂ ಶ್ರುತ್ವಾ ಬ್ರಹ್ಮಾ ವಿಘ್ನಾನುವಾಚ ಹ ।<br/>ಕಸ್ಮಾದ್ಭವಂತೋ ನಾಟ್ಯಸ್ಯ ವಿನಾಶಾಯ ಸಮುತ್ಥಿತಾಃ ॥ ೧೦೧॥<br/><br/>
ಬ್ರಹ್ಮಣೋ ವಚನಂ ಶ್ರುತ್ವಾ ವಿರೂಪಾಕ್ಷೋಽಬ್ರವೀದ್ವಚಃ ।<br/>ದೈತ್ಯೈರ್ವಿಘ್ನಗಣೈಃ ಸಾರ್ಧಂ ಸಾಮಪೂರ್ವಮಿದಂ ತತಃ ॥ ೧೦೨॥<br/><br/>
ಯೋಽಯಂ ಭಗವತಾ ಸೃಷ್ಟೋ ನಾಟ್ಯವೇದಃ ಸುರೇಚ್ಛಯಾ ।<br/>ಪ್ರತ್ಯಾದೇಶೋಽಯಮಸ್ಮಾಕಂ ಸುರಾರ್ಥಂ ಭವತಾ ಕೃತಃ ॥ ೧೦೩॥<br/><br/>
ತನ್ನೈತದೇವಂ ಕರ್ತವ್ಯಂ ತ್ವಯಾ ಲೋಕಪಿತಾಮಹ ।<br/>ಯಥಾ ದೇವಸ್ತಥಾ ದೈತ್ಯಾಸ್ತ್ವತ್ತಃ ಸರ್ವೇ ವಿನಿರ್ಗತಾಃ ॥ ೧೦೪॥<br/><br/>
ವಿಘ್ನಾನಾಂ ವಚನಂ ಶ್ರುತ್ವಾ ಬ್ರಹ್ಮಾ ವಚನಮಬ್ರವೀತ್ ।<br/>ಅಲಂ ವೋ ಮನ್ಯುನಾ ದೈತ್ಯಾ ವಿಷಾದಂ ತ್ಯಜತಾನಘಾಃ ॥ ೧೦೫॥<br/><br/>
ಭವತಾಂ ದೇವತಾನಾಂ ಚ ಶುಭಾಶುಭವಿಕಲ್ಪಕಃ ।<br/>ಕರ್ಮಭಾವಾನ್ವಯಾಪೇಕ್ಷೀ ನಾಟ್ಯವೇದೋ ಮಯಾ ಕೃತಃ ॥ ೧೦೬॥<br/><br/>
ನೈಕಾಂತತೋಽತ್ರ ಭವತಾಂ ದೇವಾನಾಂ ಚಾನುಭಾವನಮ್ ।<br/>ತ್ರೈಲೋಕ್ಯಾಸ್ಯಾಸ್ಯ ಸರ್ವಸ್ಯ ನಾಟ್ಯಂ ಭಾವಾನುಕೀರ್ತನಮ್  ॥ ೧೦೭॥<br/><br/>
ಕ್ವಚಿದ್ಧರ್ಮಃ ಕ್ವಚಿತ್ಕ್ರೀಡಾ ಕ್ವಚಿದರ್ಥಃ ಕ್ವಚಿಚ್ಛಮಃ ।<br/>ಕ್ವಚಿದ್ಧಾಸ್ಯಂ ಕ್ವಚಿದ್ಯುದ್ಧಂ ಕ್ವಚಿತ್ಕಾಮಃ ಕ್ವಚಿದ್ವಧಃ ॥ ೧೦೮॥<br/><br/>
ಧರ್ಮೋ ಧರ್ಮಪ್ರವೃತ್ತಾನಾಂ ಕಾಮಃ ಕಾಮೋಪಸೇವಿನಾಮ್ ।<br/>ನಿಗ್ರಹೋ ದುರ್ವಿನೀತಾನಾಂ ವಿನೀತಾನಾಂ ದಮಕ್ರಿಯಾ ॥ ೧೦೯॥<br/><br/>
ಕ್ಲೀಬಾನಾಂ ಧಾರ್ಷ್ಟ್ಯಜನನಮುತ್ಸಾಹಃ ಶೂರಮಾನಿನಾಮ್ ।<br/>ಅಬುಧಾನಾಂ ವಿಬೋಧಶ್ಚ ವೈದುಷ್ಯಂ ವಿದುಷಾಮಪಿ ॥ ೧೧೦॥।<br/>
ಈಶ್ವರಾಣಾಂ ವಿಲಾಸಶ್ಚ  ಸ್ಥೈರ್ಯಂ  ದುಃಖಾರ್ದಿತಸ್ಯ ಚ ।<br/>ಅರ್ಥೋಪಜೀವಿನಾಮರ್ಥೋ  ಧೃತಿರುದ್ವೇಗಚೇತಸಾಮ್ ॥ ೧೧೧॥<br/><br/>
ನಾನಾಭಾವೋಪಸಂಪನ್ನಂ ನಾನಾವಸ್ಥಾಂತರಾತ್ಮಕಮ್ ।<br/>ಲೋಕವೃತ್ತಾನುಕರಣಂ ನಾಟ್ಯಮೇತನ್ಮಯಾ ಕೃತಮ್ ॥ ೧೧೨॥<br/><br/>
ಉತ್ತಮಾಧಮಮಧ್ಯಾನಾಂ ನರಾಣಾಂ ಕರ್ಮಸಂಶ್ರಯಮ್  ।<br/>ಹಿತೋಪದೇಶಜನನಂ ಧೃತಿಕ್ರೀಡಾಸುಖಾದಿಕೃತ್   ॥ ೧೧೩॥<br/><br/>
(ಏತದ್ರಸೇಷು ಭಾವೇಷು ಸರ್ವಕರ್ಮಕ್ರಿಯಾಸ್ವಥ ।<br/>ಸರ್ವೋಪದೇಶಜನನಂ ನಾಟ್ಯಂ ಲೋಕೇ ಭವಿಷ್ಯತಿ  ॥ )
ದುಃಖಾರ್ತಾನಾಂ ಶ್ರಮಾರ್ತಾನಾಂ ಶೋಕಾರ್ತಾನಾಂ ತಪಸ್ವಿನಾಮ್ ।<br/>ವಿಶ್ರಾಂತಿಜನನಂ ಕಾಲೇ ನಾಟ್ಯಮೇತದ್ಭವಿಷ್ಯತಿ ॥ ೧೧೪॥<br/><br/>
ಧರ್ಮ್ಯಂ ಯಶಸ್ಯಮಾಯುಷ್ಯಂ ಹಿತಂ ಬುದ್ಧಿವಿವರ್ಧನಮ್  ।<br/>ಲೋಕೋಪದೇಶಜನನಂ ನಾಟ್ಯಮೇತದ್ಭವಿಷ್ಯತಿ ॥ ೧೧೫॥<br/><br/>
ನ ತಜ್ಜ್ಞಾನಂ ನ ತಚ್ಛಿಲ್ಪಂ ನ ಸಾ ವಿದ್ಯಾ ನ ಸಾ ಕಲಾ ।<br/>ನಾಸೌ ಯೋಗೋ ನ ತತ್ಕರ್ಮ ನಾಟ್ಯೇಽಸ್ಮಿನ್ ಯನ್ನ ದೃಶ್ಯತೇ ॥ ೧೧೬॥<br/><br/>
ತನ್ನಾತ್ರ ಮನ್ಯುಃ ಕರ್ತವ್ಯೋ ಭವದ್ಭಿರಮರಾನ್ಪ್ರತಿ ।<br/>ಸಪ್ತದ್ವೀಪಾನುಕರಣಂ ನಾಟ್ಯಮೇತದ್ಭವಿಷ್ಯತಿ ॥ ೧೧೭॥<br/><br/>
(ಯೇನಾನುಕರಣಂ ನಾಟ್ಯಮೇತತ್ತದ್ಯನ್ಮಯಾ ಕೃತಮ್ ॥)
ದೇವಾನಾಮಸುರಾಣಾಂ ಚ ರಾಜ್ಞಾಮಥ ಕುಟುಂಬಿನಾಮ್ ।<br/>ಬ್ರಹ್ಮರ್ಷೀಣಾಂ ಚ ವಿಜ್ಞೇಯಂ ನಾಟ್ಯಂ ವೃತ್ತಾಂತದರ್ಶಕಮ್ ॥ ೧೧೮॥<br/><br/>
ಯೋಽಯಂ ಸ್ವಭಾವೋ ಲೋಕಸ್ಯ ಸುಖದುಃಖಸಮನ್ವಿತಃ ।<br/>ಸೋಽಂಗಾದ್ಯಭಿನಯೋಪೇತೋ ನಾಟ್ಯಮಿತ್ಯಭಿಧೀಯತೇ ॥ ೧೧೯॥<br/><br/>
(ವೇದವಿದ್ಯೇತಿಹಾಸಾನಾಮಾಖ್ಯಾನಪರಿಕಲ್ಪನಮ್ ।<br/>ವಿನೋದಕರಣಂ ಲೋಕೇ ನಾಟ್ಯಮೇತದ್ಭವಿಷ್ಯತಿ ॥<br/><br/>
ಶ್ರುತಿಸ್ಮೃತಿಸದಾಚಾರಪರಿಶೇಷಾರ್ಥಕಲ್ಪನಮ್ ।<br/>ವಿನೋದಜನನಂ ಲೋಕೇ ನಾಟ್ಯಮೇತದ್ಭವಿಷ್ಯತಿ ॥)
ಏತಸ್ಮಿನ್ನಂತರೇ ದೇವಾನ್ ಸರ್ವಾನಾಹ ಪಿತಾಮಹಃ ।<br/>ಕ್ರಿಯತಾಮದ್ಯ ವಿಧಿವದ್ಯಜನಂ ನಾಟ್ಯಮಂಡಪೇ ॥ ೧೨೦॥<br/><br/>
ಬಲಿಪ್ರದಾನೈರ್ಹೋಮೈಶ್ಚ ಮಂತ್ರೌಷಧಿಸಮನ್ವಿತೈಃ ।<br/>ಭೋಜ್ಯೈರ್ಭಕ್ಷೈಶ್ಚ ಪಾನೈಶ್ಚ ಬಲಿಃ ಸಮುಪಕಲ್ಪತಾಮ್ ॥ ೧೨೧॥<br/><br/>
ಮರ್ತ್ಯಲೋಕಗತಾಃ ಸರ್ವೇ ಶುಭಾಂ ಪೂಜಾಮವಾಪ್ಸ್ಯಥ ।<br/>ಅಪೂಜಯಿತ್ವಾ ರಂಗಂ ತು ನೈವ ಪ್ರೇಕ್ಷಾಂ ಪ್ರವರ್ತಯೇತ್ ॥ ೧೨೨॥<br/><br/>
ಅಪೂಜಯಿತ್ವಾ ರಂಗಂ ತು ಯಃ ಪ್ರೇಕ್ಷಾಂ ಕಲ್ಪಯಿಷ್ಯತಿ ।<br/>ನಿಷ್ಫಲಂ ತಸ್ಯ ತತ್ ಜ್ಞಾನಂ ತಿರ್ಯಗ್ಯೋನಿಂ ಚ ಯಾಸ್ಯತಿ ॥ ೧೨೩॥<br/><br/>
ಯಜ್ಞೇನ ಸಂಮಿತಂ ಹ್ಯೇದದ್ರಂಗದೈವತಪೂಜನಮ್ ।<br/>ತಸ್ಮಾತ್ಸರ್ವಪ್ರಯತ್ನೇನ ಕರ್ತವ್ಯಂ ನಾಟ್ಯಯೋಕ್ತೃಭಿಃ ॥ ೧೨೪॥<br/><br/>
ನರ್ತಕೋಽರ್ಥಪತಿರ್ವಾಪಿ ಯಃ ಪೂಜಾಂ ನ ಕರಿಷ್ಯತಿ ।<br/>ನ ಕಾರಯಿಷ್ಯಂತ್ಯನ್ಯೈರ್ವಾ ಪ್ರಾಪ್ನೋತ್ಯಪಚಯಂ ತು ಸಃ ॥ ೧೨೫॥<br/><br/>
ಯಥಾವಿಧಿಂ ಯಥಾದೃಷ್ಟಂ ಯಸ್ತು ಪೂಜಾಂ ಕರಿಷ್ಯತಿ ।<br/>ಸ ಲಪ್ಸ್ಯತೇ ಶುಭಾನರ್ಥಾನ್  ಸ್ವರ್ಗಲೋಕಂ ಚ ಯಾಸ್ಯತಿ ॥ ೧೨೬॥<br/><br/>
ಏವಮುಕ್ತ್ವಾ ತು ಭಗವಾಂದ್ರುಹಿಣಃ ಸಹದೇವತೈಃ ।<br/>ರಂಗಪೂಜಾಂ ಕುರುಶ್ವೇತಿ ಮಾಮೇವಂ ಸಮಚೋದಯತ್ ॥ ೧೨೭॥<br/><br/>
ಇತಿ ಭಾರತೀಯೇ ನಾಟ್ಯಶಾಸ್ತ್ರೇ ನಾಟ್ಯೋತ್ಪತ್ತಿರ್ನಾಮ ಪ್ರಥಮೋಽಧ್ಯಾಯಃ ।<br/>
---

  [Next →](chapter_2.md)
