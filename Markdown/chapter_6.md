# ನಾಟ್ಯಶಾಸ್ತ್ರ ಅಧ್ಯಾಯ ೬ ॥ಶ್ರೀರಸ್ತು॥

## ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್

### ಅಥ ಷಷ್ಠೋಽಧ್ಯಾಯಃ । 

ಪೂರ್ವರಂಗವಿಧಿಂ ಶ್ರುತ್ವಾಪುನರಾಹುರ್ಮಹತ್ತಮಾಃ ।<br/>
ಭರತಂ ಮುನಯಃ ಸರ್ವೇ ಪ್ರಶ್ನಾನ್ಪಂಚಾಭಿಧತ್ಸ್ವ ನಃ ॥೧॥

ಯೇ ರಸಾ ಇತಿ ಪಠ್ಯಂತೇ ನಾಟ್ಯೇ ನಾಟ್ಯವಿಚಕ್ಷಣೈಃ ।<br/>
ರಸತ್ವಂ ಕೇನ ವೈ ತೇಷಾಮೇತದಾಖ್ಯಾತುಮರ್ಹಸಿ ॥೨॥

ಭಾವಾಶ್ಚೈವ ಕಥಂ ಪ್ರೋಕ್ತಾಃ ಕಿಂ ವಾ ತೇ ಭಾವಯಂತ್ಯಪಿ ।<br/>
ಸಂಗ್ರಹಂ ಕಾರಿಕಾಂ ಚೈವ ನಿರುಕ್ತಂ ಚೈವ ತತ್ತ್ವತಃ ॥೩॥

ತೇಷಾಂ ತು ವಚನಂ ಶ್ರುತ್ವಾ ಮುನೀನಾಂ ಭರತೋ ಮುನಿಃ ।<br/>
ಪ್ರತ್ಯುವಾಚ ಪುನರ್ವಾಕ್ಯಂ ರಸಭಾವವಿಕಲ್ಪನಮ್ ॥೪॥

ಅಹಂ ವಃ ಕಥಯಿಷ್ಯಾಮಿ ನಿಖಿಲೇನ ತಪೋಧನಾಃ ।<br/>
ಸಂಗ್ರಹಂ ಕಾರಿಕಾಂ ಚೈವ ನಿರುಕ್ತಂ ಚ ಯಥಾಕ್ರಮಮ್ ॥೫॥

ನ ಶಕ್ಯಮಸ್ಯ ನಾಟ್ಯಸ್ಯ ಗಂತುಮಂತಂ ಕಥಂಚನ ।<br/>
ಕಸ್ಮಾದ್ಬಹುತ್ವಾಜ್ಜ್ಞಾನಾನಾಂ ಶಿಲ್ಪಾನಾಂ ವಾಪ್ಯನಂತತಃ ॥೬॥

ಏಕಸ್ಯಾಪಿ ನ ವೈ ಶಕ್ಯಸ್ತ್ವಂತೋ ಜ್ಞಾನಾರ್ಣವಸ್ಯ ಹಿ ।<br/>
ಗಂತುಂ ಕಿಂ ಪುನರನ್ಯೇಷಾಂ ಜ್ಞಾನಾನಾಮರ್ಥತತ್ತ್ವತಃ ॥೭॥

ಕಿಂತ್ವಲ್ಪಸೂತ್ರಗ್ರಂಥಾರ್ಥಮನುಮಾನಪ್ರಸಾಧಕಮ್ ।<br/>
ನಾಟ್ಯಸ್ಯಾಸ್ಯ ಪ್ರವಕ್ಷ್ಯಾಮಿ ರಸಭಾವಾದಿಸಂಗ್ರಹಮ್ ॥೮॥

ವಿಸ್ತರೇಣೋಪದಿಷ್ಟಾನಾಮರ್ಥಾನಾಂ ಸೂತ್ರಭಾಷ್ಯಯೋಃ ।<br/>
ನಿಬಂಧೋ ಯೋ ಸಮಾಸೇನ ಸಂಗ್ರಹಂ ತಂ ವಿದುರ್ಬುಧಾಃ ॥೯॥

ರಸಾ ಭಾವಾ ಹ್ಯಭಿನಯಾಃ ಧರ್ಮೀ ವೃತ್ತಿಪ್ರವೃತ್ತಯಃ ।<br/>
ಸಿದ್ಧಿಃ ಸ್ವರಾಸ್ತಥಾತೋದ್ಯಂ ಗಾನಂ ರಂಗಶ್ಚ ಸಂಗ್ರಹಃ ॥೧೦॥

ಅಲ್ಪಾಭಿಧಾನೇನಾರ್ಥೋ ಯಃ ಸಮಾಸೇನೋಚ್ಯತೇ ಬುಧೈಃ ।<br/>
ಸೂತ್ರತಃ ಸಾಽನುಮತವ್ಯಾ ಕಾರಿಕಾರ್ಥಪ್ರದರ್ಶಿನೀ ॥೧೧॥

ನಾನಾನಾಮಾಶ್ರಯೋತ್ಪನ್ನಂ ನಿಘಂಟುನಿಗಮಾನ್ವಿತಮ್ ।<br/>
ಧಾತ್ವರ್ಥಹೇತುಸಂಯುಕ್ತಂ ನಾನಾಸಿದ್ಧಾಂತಸಾಧಿತಮ್ ॥೧೨॥

ಸ್ಥಾಪಿತೋಽರ್ಥೋ ಭವೇದ್ಯತ್ರ ಸಮಾಸೇನಾರ್ಥಾಸೂಚಕಃ ।<br/>
ಧಾತ್ವರ್ಥವಚನೇನೇಹ ನಿರುಕ್ತಂ ತತ್ಪ್ರಚಕ್ಷತೇ ॥೧೩॥

ಸಂಗ್ರಹೋ ಯೋ ಮಯಾ ಪ್ರೋಕ್ತಃ ಸಮಾಸೇನ ದ್ವಿಜೋತ್ತಮಾಃ ।<br/>
ವಿಸ್ತರಂ ತಸ್ಯ ವಕ್ಷ್ಯಾಮಿ ಸನಿರುಕ್ತಂ ಸಕಾರಿಕಮ್ ॥೧೪॥

ಶೃಂಗಾರಹಾಸ್ಯಕರುಣಾ ರೌದ್ರವೀರಭಯಾನಕಾಃ ।<br/>
ಬೀಭತ್ಸಾದ್ಭುತಸಂಜ್ಞೌ ಚೇತ್ಯಷ್ಟೌ ನಾಟ್ಯೇ ರಸಾಃ ಸ್ಮೃತಾಃ ॥೧೫॥

ಏತೇ ಹ್ಯಷ್ಟೌ ರಸಾಃ ಪ್ರೋಕ್ತಾ ದ್ರುಹಿನೇನ ಮಹಾತ್ಮನಾ ।<br/>
ಪುನಶ್ಚ ಭಾವಾನ್ವಕ್ಷ್ಯಾಮಿ ಸ್ಥಾಯಿಸಂಚಾರಿಸತ್ತ್ವಜಾನ್ ॥೧೬॥

ರತಿಹಾಸಶ್ಚ ಶೋಕಶ್ಚ ಕ್ರೋಧೋತ್ಸಾಹೌ ಭಯಂ ತಥಾ ।<br/>
ಜುಗುಪ್ಸಾ ವಿಸ್ಮಯಶ್ಚೇತಿ ಸ್ಥಾಯಿಭಾವಾಃ ಪ್ರಕೀರ್ತಿತಾಃ ॥೧೭॥

ನಿರ್ವೇದಗ್ಲಾನಿಶಂಕಾಖ್ಯಾಸ್ತಥಾಸೂಯಾ ಮದಃ ಶ್ರಮಃ ।<br/>
ಆಲಸ್ಯಂ ಚೈವ ದೈನ್ಯಂ ಚ ಚಿಂತಾಮೋಹಃ ಸ್ಮೃತಿರ್ಧೃತಿಃ ॥೧೮॥

ವ್ರೀಡಾ ಚಪಲತಾ ಹರ್ಷ ಆವೇಗೋ ಜಡತಾ ತಥಾ ।<br/>
ಗರ್ವೋ ವಿಷಾದ ಔತ್ಸುಕ್ಯಂ ನಿದ್ರಾಪಸ್ಮಾರ ಏವ ಚ ॥೧೯॥

ಸುಪ್ತಂ ವಿಬೋಧೋಽಮರ್ಷಶ್ಚಾಪ್ಯವಹಿತ್ಥಮಥೋಗ್ರತಾ ।<br/>
ಮತಿರ್ವ್ಯಾಧಿಸ್ತಥೋನ್ಮಾದಸ್ತಥಾ ಮರಣಮೇವ ಚ ॥೨೦॥

ತ್ರಾಸಶ್ಚೈವ ವಿತರ್ಕಶ್ಚ ವಿಜ್ಞೇಯಾ ವ್ಯಭಿಚಾರಿಣಃ ।<br/>
ತ್ರಯಸ್ತ್ರಿಂಶದಮೀ ಭಾವಾಃ ಸಮಾಖ್ಯಾತಾಸ್ತು ನಾಮತಃ ॥೨೧॥

ಸ್ತಂಭಃ ಸ್ವೇದೋಽಥ ರೋಮಾಂಚಃ ಸ್ವರಭೇದೋಽಥ ವೇಪಥುಃ ।<br/>
ವೈವರ್ಣ್ಯಮಶ್ರು ಪ್ರಲಯ ಇತ್ಯಷ್ಟೌ ಸಾತ್ವಿಕಾಃ ಸ್ಮೃತಾಃ ॥೨೨॥

ಆಂಗಿಕೌ ವಾಚಿಕಶ್ಚೈವ ಹ್ಯಾಹಾರ್ಯಃ ಸಾತ್ವಿಕಸ್ತಥಾ ।<br/>
ಚತ್ವಾರೋಽಭಿನಯಾ ಹ್ಯೇತೇ ವಿಜ್ಞೇಯಾ ನಾಟ್ಯಸಂಶ್ರಯಾಃ ॥೨೩॥

ಲೋಕಧರ್ಮೀ ನಾಟ್ಯಧರ್ಮೀ ಧರ್ಮೀತಿ ದ್ವಿವಿಧಃ ಸ್ಮೃತಃ ।<br/>
ಭಾರತೀ ಸಾತ್ವತೀ ಚೈವ ಕೈಶಿಕ್ಯಾರಭಟೀ ತಥಾ ॥೨೪॥

ಚತಸ್ರೋ ವೃತ್ತಯೋ ಹ್ಯೇತಾ ಯಾಸು ನಾಟ್ಯಂ ಪ್ರತಿಷ್ಠಿತಮ್ ।<br/>
ಆವಂತೀ ದಾಕ್ಷಿಣಾತ್ಯಾ ಚ ತಥಾ ಚೈವೋಢ್ರಮಾಗಧೀ ॥೨೫॥

ಪಾಂಚಾಲಮಧ್ಯಮಾ ಚೇತಿ ವಿಜ್ಞೇಯಾಸ್ತು ಪ್ರವೃತ್ತಯಃ ।<br/>
ದೈವಿಕೀ ಮಾನುಷೀ ಚೈವ ಸಿದ್ಧಿಃ ಸ್ಯಾದ್ದ್ವಿವಿಧೈವ ತು ॥೨೬॥

ಶಾರೀರಾಶ್ಚೈವ ವೈಣಾಶ್ಚ ಸಪ್ತ ಷಡ್ಜಾದಯಃ ಸ್ವರಾಃ ।<br/>
[ನಿಷಾದರ್ಷಭಗಾಂಧಾರಮಧ್ಯಪಂಚಮಧೈವತಾಃ ॥]
ತತಂ ಚೈವಾವನದ್ಧಂ ಚ ಘನಂ ಸುಷಿರಮೇವ ಚ ॥೨೭॥

ಚತುರ್ವಿಧಂ ಚ ವಿಜ್ಞೇಯಮಾತೋದ್ಯಂ ಲಕ್ಷಣಾನ್ವಿತಮ್ ।<br/>
ತತಂ ತಂತ್ರೀಗತಂ ಜ್ಞೇಯಮವನದ್ಧಂ ತು ಪೌಷ್ಕರಮ್ ॥೨೮॥

ಘನಸ್ತು ತಾಲೋ ವಿಜ್ಞೇಯಃ ಸುಷಿರೋ ವಂಶ ಏವ ಚ ।<br/>
ಪ್ರವೇಶಾಕ್ಷೇಪನಿಷ್ಕ್ರಾಮಪ್ರಾಸಾದಿಕಮಥಾಂತರಮ್ ॥೨೯॥

ಗಾನಂ ಪಂಚವಿಧಂ ಜ್ಞೇಯಂ ಧ್ರುವಾಯೋಗಸಮನ್ವಿತಮ್ ।<br/>
ಚತುರಸ್ರೋ ವಿಕೃಷ್ಟಶ್ಚ ರಂಗಸ್ತ್ರ್ಯಶ್ರಶ್ಚ ಕೀರ್ತಿತಃ ॥೩೦॥

ಏವಮೇಷೋಽಲ್ಪಸೂತ್ರಾರ್ಥೋ ನಿರ್ದಿಷ್ಟೋ ನಾಟ್ಯಸಂಗ್ರಹಃ ।<br/>
ಅತಃ ಪರಂ ಪ್ರವಕ್ಷ್ಯಾಮಿ ಸೂತ್ರಗ್ರಂಥವಿಕಲ್ಪನಮ್ ॥೩೧॥

ತತ್ರ ರಸಾನೇವ ತಾವದಾದಾವಭಿವ್ಯಾಖ್ಯಾಸ್ಯಾಮಃ । ನ ಹಿ ರಸಾದೃತೇ
ಕಶ್ಚಿದರ್ಥಃ ಪ್ರವರ್ತತೇ ।<br/>
ತತ್ರ ವಿಭಾವಾನುಭಾವವ್ಯಭಿಚಾರಿಸಂಯೋಗಾದ್ರಸನಿಷ್ಪತ್ತಿಃ ।<br/>
ಕೋ ದೃಷ್ಟಾಂತಃ । ಅತ್ರಾಹ - ಯಥಾ ಹಿ
ನಾನಾವ್ಯಂಜನೌಷಧಿದ್ರವ್ಯಸಂಯೋಗಾದ್ರಸನಿಷ್ಪತ್ತಿಃ ತಥಾ
ನಾನಾಭಾವೋಪಗಮಾದ್ರಸನಿಷ್ಪತ್ತಿಃ । ಯಥಾ ಹಿ -
ಗುಡಾದಿಭಿರ್ದ್ರವ್ಯೈರ್ವ್ಯಂಜನೈರೌಷಧಿಭಿಶ್ಚ ಷಾಡವಾದಯೋ ರಸಾ
ನಿರ್ವರ್ತ್ಯಂತೇ
ತಥಾ ನಾನಾಭಾವೋಪಗತಾ ಅಪಿ ಸ್ಥಾಯಿನೋ ಭಾವಾ ರಸತ್ವಮಾಪ್ನುವಂತೀತಿ ।<br/>
ಅತ್ರಾಹ - ರಸ ಇತಿ ಕಃ ಪದಾರ್ಥಃ । ಉಚ್ಯತೇ - ಆಸ್ವಾದ್ಯತ್ವಾತ್ ।<br/>
ಕಥಮಾಸ್ವಾದ್ಯತೇ ರಸಃ ।<br/>
ಯಥಾ ಹಿ ನಾನಾವ್ಯಂಜನಸಂಸ್ಕೃತಮನ್ನಂ ಭುಂಜಾನ ರಸಾನಾಸ್ವಾದಯಂತಿ
ಸುಮನಸಃ ಪುರುಷ ಹರ್ಷಾದೀಂಶ್ಚಾಧಿಗಚ್ಛಂತಿ ತಥಾ
ನಾನಾಭಾವಾಭಿನಯವ್ಯಂಜಿತಾನ್ ವಾಗಂಗಸತ್ತೋಪೇತಾನ್
ಸ್ಥಾಯಿಭಾವಾನಾಸ್ವಾದಯಂತಿ ಸುಮನಸಃ ಪ್ರೇಕ್ಷಕಾಃ
ಹರ್ಷಾದೀಂಶ್ಚಾಧಿಗಚ್ಛಂತಿ । ತಸ್ಮಾನ್ನಾಟ್ಯರಸಾ
ಇತ್ಯಭಿವ್ಯಾಖ್ಯಾತಾಃ ।<br/>
ಅತ್ರಾನುವಂಶ್ಯೌ ಶ್ಲೋಕೌ ಭವತಃ -

ಯಥಾ ಬಹುದ್ರವ್ಯಯುತೈರ್ವ್ಯಂಜನೈರ್ಬಹುಭಿರ್ಯುತಮ್ ।<br/>
ಆಸ್ವಾದಯಂತಿ ಭುಂಜಾನಾ ಭಕ್ತಂ ಭಕ್ತವಿದೋ ಜನಾಃ ॥೩೨॥

ಭಾವಾಭಿನಯಸಂಬದ್ಧಾನ್ಸ್ಥಾಯಿಭಾವಾಂಸ್ತಥಾ ಬುಧಾಃ ।<br/>
ಆಸ್ವಾದಯಂತಿ ಮನಸಾ ತಸ್ಮಾನ್ನಾಟ್ಯರಸಾಃ ಸ್ಮೃತಾಃ ॥೩೩॥

ಅತ್ರಾಹ - ಕಿಂ ರಸೇಭ್ಯೋ ಭಾವಾನಾಮಭಿನಿರ್ವೃತ್ತಿರುತಾಹೋ ಭಾವೇಭ್ಯೋ
ರಸಾನಾಮಿತಿ । ಕೇಷಾಂಚಿನ್ಮತಂ
ಪರಸ್ಪರಸಂಬಂಧಾದೇಷಾಮಭಿನಿರ್ವೃತ್ತಿರಿತಿ ।<br/>
ತನ್ನ । ಕಸ್ಮಾತ್ । ದೃಶ್ಯತೇ ಹಿ ಭಾವೇಭ್ಯೋ ರಸಾನಾಮಭಿನಿರ್ವೃತ್ತಿರ್ನ ತು
ರಸೇಭ್ಯೋ ಭಾವಾನಾಮಭಿನಿರ್ವೃತ್ತಿರಿತಿ । ಭವಂತಿ ಚಾತ್ರ ಶ್ಲೋಕಾಃ -
ನಾನಾಭಿನಯಸಂಬದ್ಧಾನ್ಭಾವಯಂತಿ ರಸನಿಮಾನ್ ।<br/>
ಯಸ್ಮಾತ್ತಸ್ಮಾದಮೀ ಭಾವಾ ವಿಜ್ಞೇಯಾ ನಾಟ್ಯಯೋಕ್ತೃಭಿಃ ॥೩೪॥

ನಾನಾದ್ರವ್ಯೈಬಹುವಿಧೈರ್ವ್ಯಂಜನಂ ಭಾವ್ಯತೇ ಯಥಾ ।<br/>
ಏವಂ ಭಾವಾ ಭಾವಯಂತಿ ರಸಾನಭಿನಯೈಃ ಸಹ ॥೩೫॥

ನ ಭಾವಹೀನೋಽಸ್ತಿ ರಸೋ ನ ಭಾವೋ ರಸವರ್ಜಿತಃ ।<br/>
ಪರಸ್ಪರಕೃತಾ ಸಿದ್ಧಿಸ್ತಯೋರಭಿನಯೇ ಭವೇತ್ ॥೩೬॥

ವ್ಯಂಜನೌಷಧಿಸಂಯೋಗೋ ಯಥಾನ್ನಂ ಸ್ವಾದುತಾಂ ನಯೇತ್ ।<br/>
ಏವಂ ಭಾವಾ ರಸಾಶ್ಚೈವ ಭಾವಯಂತಿ ಪರಸ್ಪರಮ್ ॥೩೭॥

ಯಥಾ ಬೀಜಾದ್ಭವೇದ್ವೃಕ್ಷೋ ವೃಕ್ಷಾತ್ಪುಷ್ಪಂ ಫಲಂ ಯಥಾ ।<br/>
ತಥಾ ಮೂಲಂ ರಸಾಃ ಸರ್ವೇ ತೇಭ್ಯೋ ಭಾವಾ ವ್ಯವಸ್ಥಿತಾಃ ॥೩೮॥

ತದೇಷಂ ರಸಾನಾಮುತ್ಪತ್ತಿವರ್ಣದೈವತನಿದರ್ಶನಾನ್ಯಭಿವ್ಯಾಖ್ಯಾಸ್ಯಾಮಃ ।<br/>
ತೇಷಾಮುತ್ಪತ್ತಿಹೇತವಶ್ಚತ್ವಾರೋ ರಸಾಃ । ತದ್ಯಥಾ - ಶೃಂಗಾರೋ
ರೌದ್ರೌ ವೀರೋ ಬೀಭತ್ಸ ಇತಿ । ಅತ್ರ -
ಶೃಂಗಾರಾದ್ಧಿ ಭವೇದ್ಧಾಸ್ಯೋ ರೌದ್ರಾಚ್ಚ ಕರುಣೋ ರಸಃ ।<br/>
ವೀರಾಚ್ಚೈವಾದ್ಭುತೋತ್ಪತ್ತಿರ್ಬೀಭತ್ಸಾಚ್ಚ ಭಯಾನಕಃ ॥೩೯॥

ಶೃಂಗಾರಾನುಕೃತಿರ್ಯಾ ತು ಸ ಹಾಸ್ಯಸ್ತು ಪ್ರಕೀರ್ತಿತಃ ।<br/>
ರೌದ್ರಸ್ಯೈವ ಚ ಯತ್ಕರ್ಮ ಸ ಜ್ಞೇಯಃ ಕರುಣೋ ರಸಃ ॥೪೦॥

ವೀರಸ್ಯಾಪಿ ಚ ಯತ್ಕರ್ಮ ಸೋಽದ್ಭುತಃ ಪರಿಕೀರ್ತಿತಃ ।<br/>
ಬೀಭತ್ಸದರ್ಶನಂ ಯಚ್ಚ ಜ್ಞೇಯಃ ಸ ತು ಭಯಾನಕಃ ॥೪೧॥

ಅಥ ವರ್ಣಾಃ -
ಶ್ಯಾಮೋ ಭವತಿ ಶೃಂಗಾರಃ ಸಿತೋ ಹಾಸ್ಯಃ ಪ್ರಕೀರ್ತಿತಃ ।<br/>
ಕಪೋತಃ ಕರುಣಶ್ಚೈವ ರಕ್ತೋ ರೌದ್ರಃ ಪ್ರಕೀರ್ತಿತಃ ॥೪೨॥

ಗೌರೋ ವೀರಸ್ತು ವಿಜ್ಞೇಯಃ ಕೃಷ್ಣಶ್ಚೈವ ಭಯಾನಕಃ ।<br/>
ನೀಲವರ್ಣಸ್ತು ಬೀಭತ್ಸಃ ಪೀತಶ್ಚೈವಾದ್ಭುತಃ ಸ್ಮೃತಃ ॥೪೩॥

ಅಥ ದೈವತಾನಿ -
ಶೃಂಗಾರೋ ವಿಷ್ಣುದೇವತ್ಯೋ ಹಾಸ್ಯಃ ಪ್ರಮಥದೈವತಃ ।<br/>
ರೌದ್ರೋ ರುದ್ರಾಧಿದೈವತ್ಯಃ ಕರುಣೋ ಯಮದೈವತಃ ॥೪೪॥

ಬೀಭತ್ಸಸ್ಯ ಮಹಾಕಾಲಃ ಕಾಲದೇವೋ ಭಯಾನಕಃ ।<br/>
ವೀರೋ ಮಹೇಂದ್ರದೇವಃ ಸ್ಯಾದದ್ಭುತೋ ಬ್ರಹ್ಮದೈವತಃ ॥೪೫॥

ಏತಮೇತೇಷಾಂ ರಸಾನಾಮುತ್ಪತ್ತಿವರ್ಣದೈವತಾನ್ಯಭಿವ್ಯಾಖ್ಯಾತಾನಿ ।<br/>
ಇದಾನೀಮನುಭಾವವಿಭಾವವ್ಯಭಿಚಾರಿಸಂಯುಕ್ತಾನಾಂ
ಲಕ್ಷಣನಿದರ್ಶನಾನ್ಯಭಿವ್ಯಾಖ್ಯಾಸ್ಯಾಮಃ । ಸ್ಥಾಯಿಭಾವಾಂಶ್ಚ
ರಸತ್ವಮುಪನೇಷ್ಯಾಮಃ ।<br/>
ತತ್ರ ಶೃಂಗಾರೋ ನಾಮ ರತಿಸ್ಥಾಯಿಭಾವಪ್ರಭವಃ । ಉಜ್ಜ್ವಲವೇಷಾತ್ಮಕಃ ।<br/>
ಯತ್ಕಿಂಚಿಲ್ಲೋಕೇ ಶುಚಿ ಮೇಧ್ಯಮುಜ್ಜ್ವಲಂ ದರ್ಶನೀಯಂ ವಾ
ತಚ್ಛೃಂಗಾರೇಣೋಪಮೀಯತೇ ।<br/>
ಯಸ್ತಾವದುಜ್ಜ್ವಲವೇಷಃ ಸ ಶೃಂಗಾರವಾನಿತ್ಯುಚ್ಯತೇ । ಯಥಾ ಚ
ಗೋತ್ರಕುಲಾಚಾರೋತ್ಪನ್ನಾನ್ಯಾಪ್ತೋಪದೇಶಸಿದ್ಧಾನಿ ಪುಂಸಾಂ ನಾಮಾನಿ ಭವಂತಿ
ತಥೈವೇಷಾಂ ರಸಾನಾಂ ಭಾವಾನಾಂ ಚ ನಾಟ್ಯಾಶ್ರಿತಾನಾಂ
ಚಾರ್ಥಾನಾಮಾಚಾರೋತ್ಪನ್ನಾನ್ಯೋಪ್ತೋಪದೇಶಸಿದ್ಧಾನಿ ನಾಮಾನಿ ।<br/>
ಏವಮೇಷ ಆಚಾರಸಿದ್ಧೋ ಹೃದ್ಯೋಜ್ಜ್ವಲವೇಷಾತ್ಮಕತ್ವಾಚ್ಛೃಂಗಾರೋ ರಸಃ
।<br/>
ಸ ಚ ಸ್ತ್ರೀಪುರುಷಹೇತುಕ ಉತ್ತಮಯುವಪ್ರಕೃತಿಃ ।<br/>
  ತಸ್ಯ ದ್ವೇ ಅಧಿಷ್ಠಾನೇ ಸಂಭೋಗೋ ವಿಪ್ರಲಂಭಶ್ಚ । ತತ್ರ
ಸಂಭೋಗಸ್ತಾವತ್
ಋತುಮಾಲ್ಯಾನುಲೇಪನಾಲಂಕಾರೇಷ್ಟಜನವಿಷಯವರಭವನೋಪಭೋಗೋಪವನ-
ಗಮನಾನುಭವನಶ್ರವಣದರ್ಶನಕ್ರೀಡಾಲೀಲಾದಿಭಿರ್ವಿಭಾವೈರುತ್ಪದ್ಯತೇ
।<br/>
  ತಸ್ಯ
ನಯನಚಾತುರ್ಯಭ್ರೂಕ್ಷೇಪಕಟಾಕ್ಷಸಂಚಾರಲಲಿತಮಧುರಾಂಗಹಾರ-
ವಾಕ್ಯಾದಿಭಿರನುಭಾವೈರಭಿನಯಃ ಪ್ರಯೋಕ್ತವ್ಯಃ ।<br/>
  ವ್ಯಭಿಚಾರಿಣಶ್ಚಾಸ್ಯಾಲಸ್ಯೌಗ್ರ್ಯಜುಗುಪ್ಸಾವರ್ಜ್ಯಾಃ ।<br/>
ವಿಪ್ರಲಂಭಕೃತಸ್ತು
ನಿರ್ವೇದಗ್ಲಾನಿಶಂಕಾಸೂಯಾಶ್ರಮಚಿಂತೌತ್ಸುಕ್ಯನಿದ್ರಾಸ್ವಪ್ನವಿಬೋಧವ್ಯಾಧ್ಯುನ್ಮಾದ-
ಮದಾಪಸ್ಮಾರಜಾಡ್ಯಮರಣಾದಿಭಿರನುಭಾವೈರಭಿನೇತವ್ಯಃ ।<br/>
ಅತ್ರಾಹ - ಯದ್ಯಯಂ ರತಿಪ್ರಭವಃ ಶೃಂಗಾರಃ ಕಥಮಸ್ಯ ಕರುಣಾಶ್ರಯಿಣೋ
ಭಾವಾ ಭವಂತಿ ।<br/>
ಅತ್ರೋಚ್ಯತೇ - ಪೂರ್ವಮೇವಾಭಿಹಿತಂ ಸಂಭೋಗವಿಪ್ರಲಂಭಕೃತಃ ಶೃಂಗಾರ
ಇತಿ ।<br/>
ವೈಶಿಕಶಾಸ್ತ್ರಕಾರೈಶ್ಚ ದಶಾವಸ್ಥೋಽಭಿಹಿತಃ । ತಾಶ್ಚ
ಸಾಮಾನ್ಯಾಭಿನಯೇ ವಕ್ಷ್ಯಾಮಃ ।<br/>
  ಕರುಣಸ್ತು
ಶಾಪಕ್ಲೇಶವಿನಿಪತಿತೇಷ್ಟಜನವಿಭವನಾಶವಧಬಂಧಸಮುತ್ಥೋ
ನಿರಪೇಕ್ಷಭಾವಃ ।<br/>
ಔತ್ಸುಕ್ಯಚಿಂತಾಸಮುತ್ಥಃ ಸಾಪೇಕ್ಷಭಾವೋ ವಿಪ್ರಲಂಭಕೃತಃ ।<br/>
   ಏವಮನ್ಯಃ ಕರುಣೋಽನ್ಯಶ್ಚ ವಿಪ್ರಲಂಭ ಇತಿ । ಏವಮೇಷ
ಸರ್ವಭಾವಸಂಯುಕ್ತಃ ಶೃಂಗಾರೋ ಭವತಿ ।<br/>
   ಅಪಿ ಚ
   ಸುಖಪ್ರಾಯೇಷು ಸಂಪನ್ನಃ ಋತುಮಾಲ್ಯದಿಸೇವಕಃ ।<br/>
   ಪುರುಷಃ ಪ್ರಮದಾಯುಕ್ತಃ ಶೃಂಗಾರ ಇತಿ ಸಂಜ್ಞಿತಃ ॥೪೬॥

ಅಪಿ ಚಾತ್ರ ಸೂತ್ರಾರ್ಥಾನುವಿದ್ಧೇ ಆರ್ಯೇ ಭವತಃ ।<br/>
   ಋತುಮಾಲ್ಯಾಲಂಕಾರೈಃ ಪ್ರಿಯಜನಗಾಂಧರ್ವಕಾವ್ಯಸೇವಾಭಿಃ ।<br/>
  ಉಪವನಗಮನವಿಹಾರೈಃ ಶೃಂಗಾರರಸಃ ಸಮುದ್ಭವತಿ ॥೪೭॥

  ನಯನವದನಪ್ರಸಾದೈಃ ಸ್ಮಿತಮಧುರವಚೋಧೃತಿಪ್ರಮೋದೈಶ್ಚ ।<br/>
  ಮಧುರೈಶ್ಚಾಂಗವಿಹಾರೈಸ್ತಸ್ಯಾಭಿನಯಃ ಪ್ರಯೋಕ್ತವ್ಯಃ ॥೪೮॥

ಅಥ ಹಾಸ್ಯೋ ನಾಮ ಹಾಸಸ್ಥಾಯಿಭಾವಾತ್ಮಕಃ । ಸ ಚ
ವಿಕೃತಪರವೇಷಾಲಂಕಾರಧಾರ್ಷ್ಟ್ಯಲೌಲ್ಯಕುಹಕಾಸತ್ಪ್ರಲಾಪವ್ಯಂಗದರ್ಶನ-
ದೋಷೋದಾಹರಣಾದಿಭಿರ್ವಿಭಾವೈರುತ್ಪದ್ಯತೇ । ತಸ್ಯೋಷ್ಠನಾಸಾಕಪೋಲಸ್ಪಂದನ-
ದೃಷ್ಟಿವ್ಯಾಕೋಶಾಕುಂಚನಸ್ವೇದಾಸ್ಯರಾಗಪಾರ್ಶ್ವಗ್ರಹಣಾದಿಭಿರನುಭಾವೈರಭಿನಯಃ
ಪ್ರಯೋಕ್ತವ್ಯಃ ।<br/>
ವ್ಯಭಿಚಾರಿಣಶ್ಚಾಸ್ಯಾವಹಿತ್ಥಾಲಸ್ಯತಂದ್ರಾನಿದ್ರಾಸ್ವಪ್ನಪ್ರಬೋಧಾದಯಃ ।<br/>
ದ್ವಿವಿಧಶ್ಚಾಯಮಾತ್ಮಸ್ಥಃ ಪರಸ್ಥಶ್ಚ । ಯದಾ ಸ್ವಯಂ ಹಸತಿ
ತದಾಽತ್ಮಸ್ಥಃ ।<br/>
ಯದಾ ತು ಪರಂ ಹಾಸಯತಿ ತದಾ ಪರಸ್ಥಃ ।<br/>
ಅತ್ರಾನುವಂಶ್ಯೇ ಆರ್ಯೇ ಭವತಃ ।<br/>
ವಿಪರಿತಾಲಂಕಾರೈರ್ವಿಕೃತಾಚರಾಭಿಧಾನವೇಷೈಶ್ಚ ।<br/>
ವಿಕೃತೈರರ್ಥವಿಶೇಷೈರ್ಹಸತೀತಿ ರಸಃ ಸ್ಮೃತೋ ಹಾಸ್ಯಃ ॥೪೯॥

ವಿಕೃತಾಚಾರೈರ್ವಾಕ್ಯೈರಂಗವಿಕಾರೈಶ್ಚ ವಿಕೃತವೇಷೈಶ್ಚ ।<br/>
ಹಾಸಯತಿ ಜನಂ ಯಸ್ಮಾತ್ತಸ್ಮಜ್ಜ್ಜ್ಞೇಯೋ ರಸೋ ಹಾಸ್ಯಃ ॥೫೦॥

ಸ್ತ್ರೀನೀಚಪ್ರಕೃತಾವೇಷ ಭೂಯಿಷ್ಠಂ ದೃಶ್ಯತೇ ರಸಃ ।<br/>
ಷಡ್ಭೇದಾಶ್ಚಾಸ್ಯ ವಿಜ್ಞೇಯಾಸ್ತಾಂಶ್ಚ ವಕ್ಷ್ಯಾಮ್ಯಹಂ ಪುನಃ ॥೫೧॥

ಸ್ಮಿತಮಥ ಹಸಿತಂ ವಿಹಸಿತಮುಪಹಸಿತಂ ಚಾಪಹಸಿತಮತಿಹಸಿತಮ್ ।<br/>
ದ್ವೌ ದ್ವೌ ಭೇದೌ ಸ್ಯಾತಾಮುತ್ತಮಮಧ್ಯಾಧಮಪ್ರಕೃತೌ॥೫೨॥

ತತ್ರ
ಸ್ಮಿತಹಸಿತೇ ಜ್ಯೇಷ್ಠಾನಾಂ ಮಧ್ಯಾನಾಂ ವಿಹಸಿತೋಪಹಸಿತೇ ಚ ।<br/>
ಅಧಮಾನಾಮಪಹಸಿತಂ ಹ್ಯತಿಹಸಿತಂ ಚಾಪಿ ವಿಜ್ಞೇಯಮ್ ॥೫೩॥

ಅತ್ರ ಶ್ಲೋಕಾಃ  -
ಈಷದ್ವಿಕಸಿತೈರ್ಗಂಡೈಃ ಕಟಾಕ್ಷೈಃ ಸೌಷ್ಠವಾನ್ವಿತೈಃ ।<br/>
ಅಲಕ್ಷಿತದ್ವಿಜಂ ಧೀರಮುತ್ತಮಾನಾಂ ಸ್ಮಿತಂ ಭವೇತ್ ॥೫೪॥

ಉತ್ಫುಲ್ಲಾನನನೇತ್ರಂ ತು ಗಂಡೈರ್ವಿಕಸಿತೈರಥ ।<br/>
ಕಿಂಚಿಲ್ಲಕ್ಷಿತದಂತಂ ಚ ಹಸಿತಂ ತದ್ವಿಧೀಯತೇ ॥೫೫॥

ಅಥ ಮಧ್ಯಮಾನಾಮ್  -
ಆಕುಂಚಿತಾಕ್ಷಿಗಂಡಂ ಯತ್ಸಸ್ವನಂ ಮಧುರಂ ತಥಾ ।<br/>
ಕಾಲಾಗತಂ ಸಾಸ್ಯರಾಗಂ ತದ್ವೈ ವಿಹಸಿತಂ ಭವೇತ್॥೫೬॥

ಉತ್ಫುಲ್ಲನಾಸಿಕಂ ಯತ್ತು ಜಿಹ್ಮದೃಷ್ಟಿನಿರೀಕ್ಷಿತಮ್ ।<br/>
ನಿಕುಂಚಿತಾಂಗಕಶಿರಸ್ತಚ್ಚೋಪಹಸಿತಂ ಭವೇತ್ ॥೫೭॥

ಅಥಾಧಮಾನಾಮ್ -
ಅಸ್ಥಾನಹಸಿತಂ ಯತ್ತು ಸಾಶ್ರುನೇತ್ರಂ ತಥೈವ ಚ ।<br/>
ಉತ್ಕಂಪಿತಾಂಸಕಶಿರಸ್ತಚ್ಚಾಪಹಸಿಅತಂ ಭವೇತ್ ॥೫೮॥

ಸಂರಬ್ಧಸಾಶ್ರುನೇತ್ರಂ ಚ ವಿಕೃಷ್ಟಸ್ವರಮುದ್ಧತಮ್ ।<br/>
ಕರೋಪಗೂಢಪಾರ್ಶ್ವಂ ಚ ತಚ್ಚಾತಿಹಸಿತಂ ಭವೇತ್ ॥೫೯॥

ಹಾಸ್ಯಸ್ಥಾನಾನಿ ಯಾನಿ ಸ್ಯುಃ ಕಾರ್ಯೋತ್ಪನ್ನಾನಿ ನಾಟಕೇ ।<br/>
ಉತ್ತಮಾಧಮಮಧ್ಯಾನಾಮೇವಂ ತಾನಿ ಪ್ರಯೋಜಯೇತ್ ॥೬೦॥

ಇತ್ಯೇಷ ಸ್ವಸಮುತ್ಥಸ್ತಥಾ ಪರಸಮುತ್ಥಶ್ಚ ವಿಜ್ಞೇಯಃ ।<br/>
ದ್ವಿವಿಧಸ್ತ್ರಿಪ್ರಕೃತಿಗತಸ್ತ್ರ್ಯವಸ್ಥಭಾವೋ ರಸೋ ಹಾಸ್ಯಃ ॥೬೧॥

  ಅಥ ಕರುಣೋ ನಾಮ ಶೋಕಸ್ಥಾಯಿಭಾವಪ್ರಭವಃ । ಸ ಚ
ಶಾಪಕ್ಲೇಶವಿನಿಪತಿತೇಷ್ಟಜನವಿಪ್ರಯೋಗವಿಭವನಾಶವಧಬಂಧವಿದ್ರವೋಪಘಾತ-
ವ್ಯಸನಸಂಯೋಗಾದಿಭಿರ್ವಿಭಾವೈಃ ಸಮುಪಜಾಯತೇ ।<br/>
ತಸ್ಯಾಶ್ರುಪಾತಪರಿದೇವನಮುಖಶೋಷಣವೈವರ್ಣ್ಯಸ್ರಸ್ತಗಾತ್ರತಾನಿಶ್ಶ್ವಾಸ-
ಸ್ಮೃತಿಲೋಪಾದಿಭಿರನುಭಾವೈರಭಿನಯಃ ಪ್ರಯೋಕ್ತವ್ಯಃ ।<br/>
ವ್ಯಭಿಚಾರಿಣಶ್ಚಾಸ್ಯ
ನಿರ್ವೇದಗ್ಲಾನಿಚಿಂತೌತ್ಸುಕ್ಯಾವೇಗಭ್ರಮಮೋಹಶ್ರಮಭಯವಿಷಾದದೈನ್ಯವ್ಯಾಧಿ-
ಜಡತೋನ್ಮಾದಾಪಸ್ಮಾರತ್ರಾಸಾಲಸ್ಯಮರಣಸ್ತಂಭವೇಪಥುವೈವರ್ಣ್ಯಾಶ್ರು-
ಸ್ವರಭೇದಾದಯಃ ।<br/>
 ಅತ್ರಾರ್ಯೇ ಭವತಃ  -
  ಇಷ್ಟವಧದರ್ಶನಾದ್ವಾ ವಿಪ್ರಿಯವಚನಸ್ಯ ಸಂಶ್ರವಾದ್ವಾಪಿ ।<br/>
  ಏಭಿರ್ಭಾವವಿಶೇಷೈಃ ಕರುಣೋ ನಾಮ ಸಂಭವತಿ ॥೬೨॥

  ಸಸ್ವನರುದಿತೈರ್ಮೋಹಾಗಮೈಶ್ಚ ಪರಿದೈವತೈರ್ವಿಲಪಿತೈಶ್ಚ ।<br/>
  ಅಭಿನೇಯಃ ಕರುಣರಸೋ ದೇಹಾಯಾಸಾಭಿಘಾತೈಶ್ಚ ॥೬೩॥

ಅಥ ರೌದ್ರೋ ನಾಮ ಕ್ರೋಧಸ್ಥಾಯಿಭಾವಾತ್ಮಕೋ
ರಕ್ಷೋದಾನವೋದ್ಧತಮನುಷ್ಯಪ್ರಕೃತಿಃ
ಸಂಗ್ರಾಮಹೇತುಕಃ । ಸ ಚ
ಕ್ರೋಧಾಧರ್ಷಣಾಧಿಕ್ಷೇಪಾನೃತವಚನೋಪಘಾತವಾಕ್ಪಾ-
ರುಷ್ಯಾಭಿದ್ರೋಹಮಾತ್ಸರ್ಯಾದಿಭಿರ್ವಿಭಾವೈರುತ್ಪದ್ಯತೇ । ತಸ್ಯ ಚ
ತಾಡನಪಾಟನಪೀಡಾಚ್ಛೇದನಪ್ರಹರಣಾಹರಣಶಸ್ತ್ರಸಂಪಾತಸಂಪ್ರಹಾರರುಧಿರಾಕರ್ಷಣಾದ್ಯಾನಿ
ಕರ್ಮಾಣಿ । ಪುನಶ್ಚ
ರಕ್ತನಯನಭ್ರುಕುಟಿಕರಣದಂತೋಷ್ಠಪೀಡನಗಂಡಸ್ಫುರಣ-
ಹಸ್ತಾಗ್ರನಿಷ್ಪೇಷಾದಿರನುಭಾವೈರಭಿನಯಃ ಪ್ರಯೋಕ್ತವ್ಯಃ ।<br/>

ಭಾವಾಶ್ಚಾಸ್ಯಾಸಮ್ಮೋಹೋತ್ಸಾಹಾವೇಗಾಮರ್ಷಚಪಲತೌಗ್ರ್ಯಗರ್ವಸ್ವೇದವೇಪಥುರೋಮಾಂಚ-
ಗದ್ಗದಾದಯಃ ।<br/>
 ಅತ್ರಾಹ - ಯದಭಿಹಿತಂ ರಕ್ಷೋದಾನವಾದೀನಾಂ ರೌದ್ರೋ ರಸಃ ।<br/>
ಕಿಮನ್ಯೇಷಾಂ ನಾಸ್ತಿ । ಉಚ್ಯತೇ -
ಅಸ್ತ್ಯನ್ಯೇಷಾಮಪಿ ರೌದ್ರೋ ರಸಃ । ಕಿಂತ್ವಧಿಕಾರೋಽತ್ರ ಗೃಹ್ಯತೇ । ತೇ ಹಿ
ಸ್ವಭಾವತ
ಏವ ರೌದ್ರಃ । ಕಸ್ಮಾತ್ ।<br/>
ಬಹುಬಾಹವೋ ಬಹುಮುಖಾಃ ಪ್ರೋದ್ಧೂತವಿಕೀರ್ಣಪಿಂಗಲಶಿರೋಜಾಃ ।<br/>
ರಕ್ತೋದ್ವೃತ್ತವಿಲೋಚನಾ ಭೀಮಾಸಿತರೂಪಿಣಶ್ಚೈವ ।<br/>
ಯಚ್ಚ ಕಿಂಚಿತ್ಸಮಾರಂಭತೇ ಸ್ವಭಾವಚೇಷ್ಟಿತಂ ವಾಗಂಗಾದಿಕಂ
ತತ್ಸರ್ವಂ ರೌದ್ರಮೇವೈಷಾಮ್ । ಶೃಂಗಾರಶ್ಚ ತೈಃ ಪ್ರಾಯಶಃ
ಪ್ರಸಭ್ಯಂ ಸೇವ್ಯತೇ । ತೇಷಾಂ
ಚಾನುಕಾರಿಣೋ ಯೇ ಪುರುಷಸ್ತೇಷಾಮಪಿ ಸಂಗ್ರಾಮಸಂಪ್ರಹಾರಕೃತೋ ರೌದ್ರೋ
ರಸೋಽನುಮಂತವ್ಯಃ ।<br/>
 ಅತ್ರಾನುವಂಶ್ಯೇ ಆರ್ಯೇ ಭವತಃ -
 ಯುದ್ಧಪ್ರಹಾರಘಾತನವಿಕೃತಚ್ಛೇದನವಿದಾರಣೈಶ್ಚೈವ ।<br/>
 ಸಂಂಗ್ರಾಮಸಂಭ್ರಮಾದ್ಯೈರೇಭಿಃ ಸಂಜಾಯತೇ ರೌದ್ರಃ ॥೬೪॥

 ನಾನಾಪ್ರಹರಣಮೋಕ್ಷೈಃ ಶಿರಃಕಬಂಧಭುಜಕರ್ತನೈಶ್ಚೈವ ।<br/>
 ಏಭಿಶ್ಚಾರ್ಥವಿಶೇಷೈರಸ್ಯಾಭಿನಯಃ ಪ್ರಯೋಕ್ತವ್ಯಃ ॥೬೫॥

 ಇತಿ ರೌದ್ರರಸೋ ದೃಷ್ಟೋ ರೌದ್ರವಾಗಂಗಚೇಷ್ಟಿತಃ ।<br/>
 ಶಸ್ತ್ರಪ್ರಹಾರಭೂಯಿಷ್ಠ ಉಗ್ರಕರ್ಮಕ್ರಿಯಾತ್ಮಕಃ ॥೬೬॥

ಅಥ ವೀರೋ ನಾಮೋತ್ತಮಪ್ರಕೃತಿರುತ್ಸಾಹಾತ್ಮಕಃ । ಸ
ಚಾಸಂಮೋಹಾಧ್ಯವಸಾಯನ-
ವಿನಯಬಲಪರಾಕ್ರಮಶಕ್ತಿಪ್ರತಾಪಪ್ರಭಾವಾದಿಭಿರ್ವಿಭಾವೈರುತ್ಪದ್ಯತೇ ।<br/>
ತಸ್ಯ ಸ್ಥೈರ್ಯಧೈರ್ಯಶೌರ್ಯತ್ಯಾಗವೈಶಾರದ್ಯಾದಿಭಿರನುಭಾವೈರಭಿನಯಃ
ಪ್ರಯೋಕ್ತವ್ಯಃ । ಭಾವಾಶ್ಚಾಸ್ಯ
ಧೃತಿಮತಿಗರ್ವಾವೇಗೌಗ್ರ್ಯಾಮರ್ಷಸ್ಮೃತಿರೋಮಾಂಚಾದಯಃ ।<br/>

ಅತ್ರಾರ್ಯೇ ರಸವಿಚಾರಮುಖೇ -
ಉತ್ಸಾಹಾಧ್ಯವಸಾಯಾದವಿಷಾದಿತ್ವಾದವಿಸ್ಮಯಾಮೋಹಾತ್ ।<br/>
ವಿವಿಧಾದರ್ಥವಿಶೇಷಾದ್ವೀರರಸೋ ನಾಮ ಸಂಭವತಿ ॥೬೭॥

ಸ್ಥಿತಿಧೈರ್ಯವೀರ್ಯಗರ್ವೈರುತ್ಸಾಹಪರಾಕ್ರಮಪ್ರಭಾವೈಶ್ಚ ।<br/>
ವಾಕ್ಯೈಶ್ಚಾಕ್ಷೇಪಕೃತೈರ್ವೀರರಸಃ ಸಮ್ಯಗಭಿನೇಯಃ ॥೬೮॥

ಅಥ ಭಯಾನಕೋ ನಾಮ ಭಯಸ್ಥಾಯಿಭಾವಾತ್ಮಕಃ । ಸ ಚ
ವಿಕೃತರವಸತ್ತ್ವದರ್ಶನಶಿವೋಲೂಕತ್ರಾಸೋದ್ವೇಗಶೂನ್ಯಾಗಾರಾರಣ್ಯಗಮನಸ್ವಜನವಧಬಂಧ-
ದರ್ಶನಶ್ರುತಿಕಥಾದಿಭಿರ್ವಿಭಾವೈರುತ್ಪದ್ಯತೇ ।ತಸ್ಯ
ಪ್ರವೇಪಿತಕರಚರಣನಯನಚಪಲಪುಲಕಮುಖವೈವರ್ಣ್ಯಸ್ವರಭೇದಾದಿಭಿರನುಭಾವೈರಭಿನಯಃ
ಪ್ರಯೋಕ್ತವ್ಯಃ ।<br/>
ಭಾವಾಶ್ಚಾಸ್ಯ
ಸ್ತಂಭಸ್ವೇದಗದ್ಗದರೋಮಾಂಚವೇಪಥುಸ್ವರಭೇದವೈವರ್ಣ್ಯಶಂಕಾಮೋಹದೈನ್ಯಾವೇಗ-
ಚಾಪಲಜಡತಾತ್ರಾಸಾಪಸ್ಮಾರಮರಣಾದಯಃ ।<br/>
ಅತ್ರಾರ್ಯಾಃ -
ವಿಕೃತರವಸತ್ತ್ವದರ್ಶನಸಂಗ್ರಾಮಾರಣ್ಯಶೂನ್ಯಗೃಹಗಮನಾತ್ ।<br/>
ಗುರುನೃಪಯೋರಪರಾಧಾತ್ಕೃತಕಶ್ಚ ಭಯಾನಕೋ ಜ್ಞೇಯಃ ॥೬೯॥

ಗಾತ್ರಮುಖದೃಷ್ಟಿಭೇದೈರೂರುಸ್ತಂಭಾಭಿವೀಕ್ಷಣೋದ್ವೇಗೈಃ ।<br/>
ಸನ್ನಮುಖಶೋಷಹೃದಯಸ್ಪಂದನರೋಮೋದ್ಗಮೈಶ್ಚ ಭಯಮ್ ॥೭೦॥

ಏತತ್ಸ್ವಭಾವಜಂ ಸ್ಯಾತ್ಸತ್ತ್ವಸಮುತ್ಥಂ ತಥೈವ ಕರ್ತವ್ಯಮ್ ।<br/>
ಪುನರೇಭಿರೇವ ಭಾವೈಃ ಕೃತಕಂ ಮೃದುಚೇಷ್ಟಿತೈಃ ಕಾರ್ಯಮ್ ॥೭೧॥

ಕರಚರಣವೇಪಥುಸ್ತಂಭಗಾತ್ರಹೃದಯಪ್ರಕಂಪೇನ ।<br/>
ಶುಷ್ಕೋಷ್ಠತಾಲುಕಂಠೈರ್ಭಯಾನಕೋ ನಿತ್ಯಮಭಿನೇಯಃ ॥೭೨॥

ಅಥ ಬೀಭತ್ಸೋ ನಾಮ ಜುಗುಪ್ಸಾಸ್ಥಾಯಿಭಾವಾತ್ಮಕಃ । ಸ
ಚಾಹೃದ್ಯಾಪ್ರಿಯಾಚೋಷ್ಯಾನಿಷ್ಟಶ್ರವಣದರ್ಶನಕೀರ್ತನಾದಿಭಿರ್ವಿಭಾವೈರುತ್ಪದ್ಯತೇ
। ತಸ್ಯ
ಸರ್ವಾಂಗಸಂಹಾರಮುಖವಿಕೂಣನೋಲ್ಲೇಖನನಿಷ್ಠೀವನೋದ್ವೇಜನಾದಿಭಿರನುಭಾವೈರಭಿನಯಃ
ಪ್ರಯೋಕ್ತವ್ಯಃ । ಭಾವಾಶ್ಚಾಸ್ಯಾಪಸ್ಮಾರೋದ್ವೇಗಾವೇಗಮೋಹವ್ಯಾಧಿಮರಣಾದಯಃ ।<br/>
ಅತ್ರಾನುವಂಶ್ಯೇ ಆರ್ಯೇ ಭವತಃ -
ಅನಭಿಮತದರ್ಶನೇನ ಚ ಗಂಧರಸಸ್ಪರ್ಶಶಬ್ದದೋಷೈಶ್ಚ ।<br/>
ಉದ್ವೇಜನೈಶ್ಚ ಬಹುಭಿರ್ಬೀಭತ್ಸರಸಃ ಸಮುದ್ಭವತಿ ॥೭೩॥

ಮುಖನೇತ್ರವಿಕೂಣನಯಾ ನಾಸಾಪ್ರಚ್ಛಾದನಾವನಮಿತಾಸ್ಯೈಃ ।<br/>
ಅವ್ಯಕ್ತಪಾದಪತನೈರ್ಬೀಭತ್ಸಃ ಸಮ್ಯಗಭಿನೇಯಃ ॥೭೪॥

ಅಥಾದ್ಭುತೋ ನಾಮ ವಿಸ್ಮಯಸ್ಥಾಯಿಭಾವಾತ್ಮಕಃ । ಸ ಚ
ದಿವ್ಯಜನದರ್ಶನೇಪ್ಸಿತಮನೋರಥಾವಾಪ್ತ್ಯುಪವನದೇವಕುಲಾದಿಗಮನಸಭಾವಿಮಾನ-
ಮಾಯೇಂದ್ರಜಾಲಸಂಭಾವನಾದಿಭಿರ್ವಿಭಾವೈರುತ್ಪದ್ಯತೇ । ತಸ್ಯ
ನಯನವಿಸ್ತಾರಾನಿಮೇಷಪ್ರೇಕ್ಷಣರೋಮಾಂಚಾಶ್ರುಸ್ವೇದಹರ್ಷಸಾಧುವಾದದಾನಪ್ರಬಂಧ-
ಹಾಹಾಕಾರಬಾಹುವದನಚೇಲಾಂಗುಲಿಭ್ರಮಣಾದಿಭಿರನುಭಾವೈರಭಿನಯಃ
ಪ್ರಯೋಕ್ತವ್ಯಃ ।<br/>
ಭಾವಾಶ್ಚಾಸ್ಯ
ಸ್ತಂಭಾಶ್ರುಸ್ವೇದಗದ್ಗದರೋಮಾಂಚಾವೇಗಸಂಭ್ರಮಜಡತಾಪ್ರಲಯಾದಯಃ ।<br/>
ಅತ್ರಾನುವಂಶ್ಯೇ ಆರ್ಯೇ ಭವತಃ  -
ಯತ್ತ್ವಾತಿಶಯಾರ್ಥಯುಕ್ತಂ ವಾಕ್ಯಂ ಶಿಲ್ಪಂ ಚ ಕರ್ಮರೂಪಂ ವಾ ।<br/>
ತತ್ಸರ್ವಮದ್ಭುತರಸೇ ವಿಭಾವರೂಪಂ ಹಿ ವಿಜ್ಞೇಯಮ್ ॥೭೫॥

ಸ್ಪರ್ಶಗ್ರಹೋಲ್ಲುಕಸನೈರ್ಹಾಹಾಕಾರೈಶ್ಚ ಸಾಧುವಾದೈಶ್ಚ ।<br/>
ವೇಪಥುಗದ್ಗದವಚನೈಃ ಸ್ವೇದಾದ್ಯೈರಭಿನಯಸ್ತಸ್ಯ ॥೭೬॥

ಶೃಂಗಾರಂ ತ್ರಿವಿಧಂ ವಿದ್ಯಾತ್ದ್ವಾಙ್ನೈಪಥ್ಯಕ್ರಿಯಾತ್ಮಕಮ್ ।<br/>
ಅಂಗನೈಪಥ್ಯವಾಕ್ಯೈಶ್ಚ ಹಾಸ್ಯರೌದ್ರೌ ತ್ರಿಧಾ ಸ್ಮೃತೌ ॥೭೭॥

ಧರ್ಮೋಪಘಾತಜಶ್ಚೈವ ತಥಾರ್ಥಾಪಚಯೋದ್ಭವಃ ।<br/>
ತಥಾ ಶೋಕಕೃತಶ್ಚೈವ ಕರುಣಸ್ತ್ರಿವಿಧಃ ಸ್ಮೃತಃ ॥೭೮॥

ದಾನವೀರಂ ಧರ್ಮವೀರಂ ಯುದ್ಧವೀರಂ ತಥೈವ ಚ ।<br/>
ರಸಂ ವೀರಮಪಿ ಪ್ರಾಹ ಬ್ರಹ್ಮಾ ತ್ರಿವಿಧಮೇವ ಹಿ ॥೭೯॥

ವ್ಯಾಜಾಚ್ಚೈವಾಪರಾಧಾಚ್ಚ ವಿತ್ರಾಸಿತಕಮೇವ ಚ ।<br/>
ಪುನರ್ಭಯಾನಕಂಚೈವ ವಿದ್ಯಾತ್ ತ್ರಿವಿಧಮೇವ ಹಿ ॥೮೦॥

ಬೀಭತ್ಸಃ ಕ್ಷೋಭಜಃ ಶುದ್ಧ ಉದ್ವೇಗೀ ಸ್ಯಾತ್ ದ್ವಿತೀಯಕಃ ।<br/>
ವಿಷ್ಠಾಕೃಮಿಭಿರುದ್ವೇಗೀ ಕ್ಷೋಭಜೋ ರುಧಿರಾದಿಅಜಃ ॥೮೧॥

ದಿವ್ಯಶ್ಚಾನಂದಜಶ್ಚೈವ ದ್ವಿಧಾ ಖ್ಯಾತೋಽದ್ಭುತೋ ರಸಃ ।<br/>
ದಿವ್ಯದರ್ಶನಜೋ ದಿವ್ಯೋ ಹರ್ಷಾದಾನದಜಃ ಸ್ಮೃತಃ ॥೮೨॥

[ ಅಥ ಶಾಂತೋ ನಾಮ ಶಮಸ್ಥಾಯಿಭಾವಾತ್ಮಕೋ ಮೋಕ್ಷಪ್ರವರ್ತಕಃ । ಸ ತು
ತತ್ತ್ವಜ್ಞಾನವೈರಾಗ್ಯಾಶಯಶುದ್ಧ್ಯಾದಿಭಿರ್ವಿಭಾವೈಃ ಸಮುತ್ಪದ್ಯತೇ । ತಸ್ಯ
ಯಮನಿಯಮಾಧ್ಯಾತ್ಮಧ್ಯಾನಧಾರಣೋಪಾಸನಸರ್ವಭೂತದಯಾಲಿಂಗಗ್ರಹಣಾದಿಭಿ-
ರನುಭಾವೈರಭಿನಯಃ ಪ್ರಯೋಕ್ತವ್ಯಃ । ವ್ಯಭಿಚಾಣಶ್ಚಾಸ್ಯ
ನಿರ್ವೇದಸ್ಮೃತಿಧೃತಿಸರ್ವಾಶ್ರಮಶೌಚಸ್ತಂಭರೋಮಾಂಚಾದಯಃ ।<br/>
ಅತ್ರಾರ್ಯಾಃ ಶ್ಲೋಕಾಶ್ಚ ಭವಂತಿ -
ಮೋಕ್ಷಾಧ್ಯಾತ್ಮಸಮುತ್ಥಸ್ತತ್ತ್ವಜ್ಞಾನಾರ್ಥಹೇತುಸಂಯುಕ್ತಃ ।<br/>
ನೈಃಶ್ರೇಯಸೋಪದಿಷ್ಟಃ ಶಾಂತರಸೋ ನಾಮ ಸಂಭವತಿ ॥

ಬುದ್ಧೀಂದ್ರಿಯಕರ್ಮೇಂದ್ರಿಯಸಂರೋಧಾಧ್ಯಾತ್ಮಸಂಸ್ಥಿತೋಪೇತಃ ।<br/>
ಸರ್ವಪ್ರಾಣಿಸುಖಹಿತಃ ಶಾಂತರಸೋ ನಾಮ ವಿಜ್ಞೇಯಃ ॥

ನ ಯತ್ರ ದುಃಖಂ ನ ಸುಖಂ ನ ದ್ವೇಷೋ ನಾಪಿ ಮತ್ಸರಃ ।<br/>
ಸಮಃ ಸರ್ವೇಷು ಭೂತೇಷು ಸ ಶಾಂತಃ ಪ್ರಥಿತೋ ರಸಃ ॥

ಭಾವಾ ವಿಕಾರಾ ರತ್ಯಾದ್ಯಾಃ ಶಾಂತಸ್ತು ಪ್ರಕೃತಿರ್ಮತಃ ।<br/>
ವಿಕಾರಃ ಪ್ರಕೃತೈರ್ಜಾತಃ ಪುನಸ್ತತ್ರೈವ ಲೀಯತೇ ।<br/>
ಸ್ವಂ ಸ್ವಂ ನಿಮಿತ್ತಮಾಸಾದ್ಯ ಶಾಂತಾದ್ಭಾವಃ ಪ್ರವರ್ತತೇ ॥

ಪುನರ್ನಿಮಿತ್ತಾಪಾಯೇ ಚ ಶಾಂತ ಏವೋಪಲೀಯತೇ ।<br/>
ಏವಂ ನವರಸಾ ದೃಷ್ಟಾ ನಾಟ್ಯಜ್ಞೈರ್ಲಕ್ಷಣಾನ್ವಿಅತಾಃ ॥]
ಏವಮೇತೇ ರಸಾ ಜ್ಞೇಯಾಸ್ತ್ವಷ್ಟೌ ಲಕ್ಷಣಲಕ್ಷಿತಾಃ ।<br/>
ಅತ ಊರ್ಧ್ವಂ ಪ್ರವಕ್ಷ್ಯಾಮಿ ಭಾವಾನಾಮಪಿ ಲಕ್ಷಣಮ್ ॥೮೩॥

ಇತಿ ಭಾರತೀಯೇ ನಾಟ್ಯಶಾಸ್ತ್ರೇ ರಸಾಧ್ಯಾಯಃ ಷಷ್ಠಃ ॥

---

[← Previous](chapter_5.md) | [Next →](chapter_7.md)
