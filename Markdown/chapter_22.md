# ನಾಟ್ಯಶಾಸ್ತ್ರ ಅಧ್ಯಾಯ ೨೨ 

## ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್

### ಅಥ ದ್ವಾವಿಂಶೋಽಧ್ಯಾಯಃ । 

ಸಾಮಾನ್ಯಾಭಿನಯೋ ನಾಮ ಜ್ಞೇಯೋ ವಾಗಂಗಸತ್ತ್ವಜಃ ।<br/>
ತತ್ರ ಕಾರ್ಯಃ ಪ್ರಯತ್ನಸ್ತು ನಾಟ್ಯಂ ಸತ್ತ್ವೇ ಪ್ರತಿಷ್ಠಿತಮ್ ॥೧॥

ಸತ್ತ್ವಾತಿರಿಕ್ತೋಽಭಿನಯೋ ಜ್ಯೇಷ್ಠ ಇತ್ಯಭಿಧೀಯತೇ ।<br/>
ಸಮಸತ್ತ್ವೋ ಭವೇನ್ಮಧ್ಯಃ ಸತ್ವಹೀನೋಽಧಮಃ ಸ್ಮೃತಃ ॥೨॥

ಅವ್ಯಕ್ತರೂಪಂ ಸತ್ತ್ವಂ ಹಿ ವಿಜ್ಞೇಯಂ ಭಾವಸಂಶ್ರಯಮ್ ।<br/>
ಯಥಾಸ್ಥಾನರಸೋಪೇತಂ ರೋಮಾಂಚಾಸ್ರಾದಿಭಿರ್ಗುಣೈಃ ॥೩॥

ಅಲಂಕಾರಾಸ್ತು ನಾಟ್ಯಜ್ಞೈರ್ಜ್ಞೇಯಾ ಭಾವರಸಾಶ್ರಯಾಃ ।<br/>
ಯೌವನೇಽಭ್ಯಧಿಕಾಃ ಸ್ತ್ರೀಣಾ ವಿಕಾರಾ ವಕ್ತ್ರಗಾತ್ರಜಾಃ ॥೪॥

ಆದೌ  ತ್ರಯೋಽಂಗಜಸ್ತೇಷಾಂ ದಶ ಸ್ವಾಭಾವಿಕಾಃ ಪರೇ ।<br/>
ಅಯತ್ನಜಾಃ ಪುನಃ ಸಪ್ತ ರಸಭಾವೋಪಬೃಂಹಿತಾಃ ॥೫॥

ದೇಹಾತ್ಮಕಂ ಭವೇತ್ಸತ್ತ್ವಂ ಸತ್ತ್ವಾದ್ಭಾವಃ ಸಮುತ್ಥಿತಃ ।<br/>
ಭಾವಾತ್ಸಮುತ್ಥಿತೋ ಹಾವೋ ಹಾವಾದ್ಧೇಲಾ ಸಮುತ್ಥಿತಾ ॥೬॥

ಹೇಲಾ  ಹಾವಶ್ಚ ಭಾವಶ್ಚ ಪರಸ್ಪರಸಮುತ್ಥಿತಾಃ ।<br/>
ಸತ್ತ್ವಭೇದೇ ಭವಂತ್ಯೇತೇ ಶರೀರೇ ಪ್ರಕೃತಿಸ್ಥಿತಾಃ  ॥೭॥

ವಾಗಂಗಮುಖರಾಗೈಶ್ಚ ಸತ್ತ್ವೇನಾಭಿನಯೇನ ಚ ।<br/>
ಕವೇರಂತರ್ಗತಂ ಭಾವಂ ಭಾವಯನ್ಭಾವ ಉಚ್ಯತೇ ॥೮॥

[ಭಾವಸ್ಯಾತಿಕೃತಂ ಸತ್ತ್ವಂ ವ್ಯತಿರಿಕ್ತಂ ಸ್ವಯೋನಿಷು ।<br/>
ನೈಕಾವಸ್ಥಾಂತರಕೃತಂ ಭಾವಂ ತಮಿಹ ನಿರ್ದಿಶೇತ್] ॥೯॥

ತತ್ರಾಕ್ಷಿಭ್ರೂವಿಕಾರಾಢ್ಯಃ ಶೃಂಗಾರಾಕಾರಸೂಚಕಃ ।<br/>
ಸಗ್ರೀವಾರೇಚಕೋ ಜ್ಞೇಯೋ ಹಾವಃ ಸ್ಥಿತಸಮುತ್ಥಿತಃ ॥೧೦॥

ಯೋ ವೈ ಹಾವಃ ಸ ಏವೈಷಾ ಶೃಂಗಾರರಸಸಂಭವಾ ।<br/>
ಸಮಾಖ್ಯಾತಾ ಬುಧೈರ್ಹೇಲಾ ಲಲಿತಾಭಿನಯಾತ್ಮಿಕಾ ॥೧೧॥

ಲೀಲಾ ವಿಲಾಸೋ ವಿಚ್ಛಿತ್ತಿರ್ವಿಭ್ರಮಃ ಕಿಲಿಕಿಂಚಿತಮ್ ।<br/>
ಮೋಟ್ಟಾಯಿತಂ ಕುಟ್ಟಿಮಿತಂ ಬಿಬ್ಬೋಕೋ ಲಲಿತಂ ತಥಾ ॥೧೨॥

ವಿಹೃತಂ ಚೇತಿ ವಿಜ್ಞೇಯಾ ದಶ ಸ್ತ್ರೀಣಾಂ ಸ್ವಭಾವಜಾಃ ।<br/>
ಪುನರೇಷಾಂ ಸ್ವರೂಪಾಣಿ ಪ್ರವಕ್ಷ್ಯಾಮಿ ಪೃಥಕ್ಪೃಥಕ್ ॥೧೩॥

ವಾಗಂಗಾಲಂಕಾರೈಃ ಶಿಷ್ಟೈಃ ಪ್ರೀತಿಪ್ರಯೋಜಿತೈರ್ಮಧುರೈಃ ।<br/>
ಇಷ್ಟಜನಸ್ಯಾನುಕೃತಿರ್ಲೀಲಾ ಜ್ಞೇಯಾ ಪ್ರಯೋಗಜ್ಞೈಃ ॥೧೪॥

ಸ್ಥಾನಾಸನಗಮನಾನಾಂ ಹಸ್ತಭ್ರೂನೇತ್ರಕರ್ಮಣಾಂ ಚೈವ ।<br/>
ಉತ್ಪದ್ಯತೇ ವಿಶೇಷೋ ಯಃ ಶ್ಲಿಷ್ಟಃ ಸ ತು ವಿಲಾಸಃ ಸ್ಯಾತ್ ॥೧೫॥

ಮಾಲ್ಯಾಚ್ಛಾದನಭೂಷಣ ವಿಲೇಪನಾನಾಮನಾದರನ್ಯಾಸಃ ।<br/>
ಸ್ವಲ್ಪೋಽಪಿ ಪರಾಂ ಶೋಭಾಂ ಜನಯತಿ ಯಸ್ಮಾತ್ತು ವಿಚ್ಛಿತಿಃ ॥೧೬॥

ವಿವಿಧಾನಾಮರ್ಥಾನಾಂ ವಾಗಂಗಾಹಾರ್ಯಸತ್ತ್ವಾನಾಮ್ ।<br/>
ಮದರಾಗಹರ್ಷಜನಿತೋ ವ್ಯತ್ಯಾಸೋ ವಿಭ್ರಮೋ ಜ್ಞೇಯಃ ॥೧೭॥

ಸ್ಮಿತರುದಿತಹಸಿತಭಯಹರ್ಷಗರ್ವದುಃಖಶ್ರಮಾಭಿಲಾಷಾಣಾಮ್।<br/>
ಸಂಕರಕರಣಂ ಹರ್ಷಾದಸಕೃತ್  ಕಿಲಿಕಿಂಚಿತಂ ಜ್ಞೇಯಮ್ ॥೧೮॥

ಇಷ್ಟಜನಸ್ಯ ಕಥಾಯಾಂ ಲೀಲಾಹೇಲಾದಿದರ್ಶನೇ ವಾಪಿ ।<br/>
ತದ್ಭಾವಭಾವನಾಕೃತಮುಕ್ತಂ ಮೋಟ್ಟಾಯಿತಂ ನಾಮ ॥೧೯॥

ಕೇಶಸ್ತನಧರಾದಿಗ್ರಹಣಾದತಿಹರ್ಷಸಂಭ್ರಮೋತ್ಪನ್ನಮ್ ।<br/>
ಕುಟ್ಟಮಿತಂ ವಿಜ್ಞೇಅಯಂ   ಸುಖಮಪಿ ದುಃಖೋಪಚಾರೇಣ ॥೨೦॥।<br/>

ಇಷ್ಟಾನಾಂ ಭಾವಾನಾಂ ಪ್ರಾಪ್ತಾವಭಿಮಾನಗರ್ವಸಂಭೂತಃ ।<br/>
ಸ್ತ್ರೀಣಾಮನಾದರಕೃತೋ ಬಿಬ್ಬೋಕೋ ನಾಮ ವಿಜ್ಞೇಯಃ ॥೨೧॥

ಹಸ್ತಪಾದಾಂಗವಿನ್ಯಾಸೋ ಭ್ರೂನೇತ್ರೋಷ್ಠಪ್ರಯೋಜಿತಃ ।<br/>
ಸೌಕುಮಾರ್ಯಾದ್ಭವೇದ್ಯಸ್ತು ಲಲಿತಂ ತತ್ಪ್ರಕೀರ್ತಿತಮ್ ॥೨೨॥

[ಕರಚರಣಾಂಗನ್ಯಾಸಃ ಸಭ್ರೂನೇತ್ರೋಷ್ಠಸಂಪ್ರಯುಕ್ತಸ್ತು ।<br/>
ಸುಕುಮಾರವಿಧಾನೇನ ಸ್ತ್ರೀಭಿಉರಿತೀದಂ ಸ್ಮೃತಂ ಲಲಿತಮ್] ॥೨೩॥

ವಾಕ್ಯಾನಾಂ ಪ್ರೀತಿಯುಕ್ತಾನಾಂ ಪ್ರಾಪ್ತಾನಾಂ ಯದಭಾಷಣಮ್ ।<br/>
ವ್ಯಾಜಾತ್ಸ್ವಭಾವತೋ ವಾಪಿ ವಿಹೃತಂ ನಾಮ ತದ್ಭವೇತ್ ॥೨೪॥

[ಪ್ರಾಪ್ತಾನಾಮಪಿ ವಚಸಾಂ ಕ್ರಿಯತೇ  ಯದಭಾಷಣಂ ಹ್ರಿಯಾ ಸ್ತ್ರೀಭಿಃ ।<br/>
ವ್ಯಾಜಾತ್ಸ್ವಭಾವತೋ ವಾಪ್ಯೇತತ್ಸಮುದಾಹೃತಂ ವಿಹೃತಮ್] ॥೨೫॥

ಶೋಭಾ ಕಾಂತಿಶ್ಚ ದೀಪ್ತಿಶ್ಚ ತಥಾ ಮಾಧುರ್ಯಮೇವ ಚ ।<br/>
ಧೈರ್ಯಂ ಪ್ರಾಗಲ್ಭ್ಯಮೌದಾರ್ಯಮಿತ್ಯೇತೇ ಸ್ಯುರಯತ್ನಜಾಃ  ॥೨೬॥

ರೂಪಯೌವನಲಾವಣ್ಯೈರುಪಭೋಗೋಪಬೃಂಹಿತೈಃ ।<br/>
ಅಲಂಕರಣಮಂಗಾನಾಂ ಶೋಭೇತಿ ಪರಿಕೀರ್ತಿತಾ॥೨೭॥

ವಿಜ್ಞೇಯಾ ಚ ತಥಾ ಕಾಂತಿಃ ಶೋಭೈವಾಪೂರ್ಣಮನ್ಮಥಾ ।<br/>
ಕಾಂತಿರೇವಾತಿವಿಸ್ತೀರ್ಣಾ ದೀಪ್ತಿರಿತ್ಯಭಿಧೀಯತೇ ॥೨೮॥

ಸರ್ವಾವಸ್ಥಾವಿಶೇಷೇಷು ದೀಪ್ತೇಷು ಲಲಿತೇಷು ಚ ।<br/>
ಅನುಲ್ಬಣತ್ವಂ ಚೇಷ್ಟಾಯಾ ಮಾಧುರ್ಯಮಿತಿ ಸಂಜ್ಞಿತಮ್ ॥೨೯॥

ಚಾಪಲೇನಾನುಪಹತಾ ಸರ್ವಾರ್ಥೇಷ್ವವಿಕತ್ಥನಾ ।<br/>
ಸ್ವಾಭಾವಿಕೀ ಚಿತ್ತವೃತ್ತಿರ್ಧೈರ್ಯಮಿತ್ಯಭಿಧೀಯತೇ ॥೩೦॥

ಪ್ರಯೋಗನಿಸ್ಸಾಧ್ವಸತಾ ಪ್ರಾಗಲ್ಭ್ಯಂ ಸಮುದಾಹೃತಮ್ ।<br/>
ಔದಾರ್ಯಂ ಪ್ರಶ್ರಯಃ ಪ್ರೋಕ್ತಃ ಸರ್ವಾವಸ್ಥಾನುಗೋ ಬುಧೈಃ ॥೩೧॥

ಸುಕುಮಾರೇ ಭವಂತ್ಯೇತೇ ಪ್ರಯೋಗೇ ಲಲಿತಾತ್ಮಿಕೇ ।<br/>
ವಿಲಾಸಲಲಿತೇ ಹಿತ್ವಾ ದೀಪ್ತೇಽಪ್ಯೇತೇ ಭವಂತಿ ಹಿ ॥೩೨॥

ಶೋಭಾ ವಿಲಾಸೋ ಮಾಧುರ್ಯಂ ಸ್ಥೈರ್ಯಂ ಗಾಂಭೀರ್ಯಮೇವ ಚ ।<br/>
ಲಲಿತೌದಾರ್ಯತೇಜಾಂಸಿ ಸತ್ತ್ವಭೇದಾಸ್ತು ಪೌರುಷಾಃ ॥೩೩॥

ದಾಕ್ಷ್ಯಂ ಶೌರ್ಯಮಥೋತ್ಸಾಹೋ ನೀಚಾರ್ಥೇಷು ಜುಗುಪ್ಸನಮ್ ।<br/>
ಉತ್ತಮೈಶ್ಚ ಗುಣೈಃ ಸ್ಪರ್ಧಾ ಯತಃ ಶೋಭೇತಿ ಸಾ ಸ್ಮೃತಾ ॥೩೪॥

ಧೀರಸಂಚಾರಿಣೀ ದೃಷ್ಟಿರ್ಗತಿರ್ಗೋವೃಷಭಾಂಚಿತಾ ।<br/>
ಸ್ಮಿತಪೂರ್ವಮಥಾಲಾಪೋ ವಿಲಾಸ ಇತಿ ಕೀರ್ತಿತಃ ॥೩೫॥

ಅಭ್ಯಾಸತ್ಕರಣಾನಾಂ ತು ಶ್ಲಿಷ್ಟತ್ವಂ ಯತ್ರ ಜಾಯತೇ ।<br/>
ಮಹತ್ಸ್ವಪಿ ವಿಕಾರೇಷು ತನ್ಮಾಧುರ್ಯಮಿತಿ ಸ್ಮೃತಮ್ ॥೩೬॥

ಧರ್ರ್ಮಾರ್ಥಕಾಮಸಂಯುಕ್ತಾಚ್ಛುಭಾಶುಭಸಮುತ್ಥಿತಾತ್ ।<br/>
ವ್ಯವಸಾಯಾದಚಲನಂ ಸ್ಥೈರ್ಯಮಿತ್ಯಭಿಸಂಜ್ಞಿತಮ್ ॥೩೭॥

ಯಸ್ಯ ಪ್ರಭಾವಾದಾಕಾರಾ ಹರ್ಷಕ್ರೋಧಭಯಾದಿಷು ।<br/>
ಭಾವೇಷು ನೋಪಲಕ್ಷ್ಯಂತೇ ತದ್ಗಾಂಭೀರ್ಯಮಿತಿ ಸ್ಮೃತಮ್ ॥೩೮॥

ಅಬುದ್ಧಿಪೂರ್ವಕಂ ಯತ್ತು ನಿರ್ವಿಕಾರಸ್ವಭಾಜಮ್ ।<br/>
ಶೃಂಗಾರಾಕಾರಚೇಷ್ಟತ್ವಂ ಲಲಿತಂ ತದುದಾಹೃತಮ್ ॥೩೯॥

ದಾನಮಭ್ಯುಪಪತ್ತಿಶ್ಚ ತಥಾ  ಚ ಪ್ರಿಯಭಾಷಣಮ್ ।<br/>
ಸ್ವಜನೇ ಚ ಪರೇ ವಾಪಿ ತದೌದಾರ್ಯಂ ಪ್ರಕೀರ್ತಿತಮ್  ॥೪೦॥

ಅಧಿಕ್ಷೇಪಾವಮಾನಾದೇಃ ಪ್ರಯುಕ್ತಸ್ಯ ಪರೇಣ ಯತ್ ।<br/>
ಪ್ರಾಣತ್ಯಯೇಽಪ್ಯಸಹನಂ ತತ್ತೇಜಃ ಸಮುದಾಹೃತಮ್ ॥೪೧॥

ಸತ್ತ್ವಜೋಽಭಿನಯೋಃ ಪೂರ್ವಂ ಮಯಾ ಪ್ರೋಕ್ತಓ ದ್ವಿಜೋತ್ತಮಾಃ ।<br/>
ಶಾರೀರಂ ಚಾಪ್ಯಾಭಿನಯಂ ವ್ಯಾಖ್ಯಾಸ್ಯಾಮ್ಯನುಪೂರ್ವಶಃ ॥೪೨॥

ಷಡಾತ್ಮಕಸ್ತು ಶಾರೀರೋ ವಾಕ್ಯಂ  ಸೂಚಾಂಕುರಸ್ತಥಾ ।<br/>
ಶಾಖಾ ನಾಟ್ಯಾಯಿತಂ ಚೈವ ನಿವೃತ್ತ್ಯಂಕುರ ಏವ ಚ   ॥೪೩॥

ನಾನಾರಸಾರ್ಥಯುಕ್ತೈರ್ವೃತ್ತನಿಬಂಧೈಃ ಕೃತಃ ಸಚೂರ್ಣಪದೈಃ ।<br/>
ಪ್ರಾಕೃತಸಂಸ್ಕೃತಪಾಠೋ ವಾಕ್ಯಾಭಿನಯೋ ಬುಧೈರ್ಜ್ಞೇಯಃ ॥೪೪॥

ವಾಕ್ಯರ್ಥೋ ವಾಕ್ಯಂ ವಾ ಸತ್ತ್ವಾಂಗೈಃ ಸೂಚ್ಯತೇ ಯದಾ ಪೂರ್ವಮ್ ।<br/>
ಪಶ್ಚಾದ್ವಾಕ್ಯಾಭಿನಯಃ ಸೂಚೇತ್ಯಭಿಸಂಜ್ಞಿತಾ ಸಾ ತು ॥೪೫॥

ಹೃದಯಸ್ಥೋ  ನಿರ್ವಚನೈರಂಗಾಭಿನಯಃ ಕೃತೋ ನಿಪುಣಸಾಧ್ಯಃ ।<br/>
ಸೂಚೈವೋತ್ಪತ್ತಿಕೃತೋ ವಿಜ್ಞೇಯಸ್ತ್ವಂಕುರಾಭಿನಯಃ ॥೪೬॥

ಯತ್ತು ಶಿರೋಮುಖಜಂಘೋರುಪಾಣಿಪಾದೈರ್ಯಥಾಕ್ರಮಂ ಕ್ರಿಯತೇ  ।<br/>
ಶಾಖಾದರ್ಶನಮಾರ್ಗಃ ಶಾಖಾಭಿನಯಃ ಸ ವಿಜ್ಞೇಯಃ ॥೪೭॥

ನಾಟ್ಯಾಯಿತಮುಪಚಾರೈರ್ಯಃ ಕ್ರಿಯತೇಽಭಿನಯಸೂಚಯಾ ನಾಟ್ಯೇ ।<br/>
ಕಾಲಪ್ರಕರ್ಷಹೇತೋಃ ಪ್ರವೇಶಕೈಃ ಸಂಗಮೋ  ಯಾವತ್ ॥೪೮॥

ಸ್ಥಾನೇ ಧ್ರುವಾಸ್ವಭಿನಯೋ ಯಃ ಕ್ರಿಯತೇ ಹರ್ಷಶೋಕರೋಷಾದ್ಯೈಃ ।<br/>
ಭಾವರಸಸಂಪ್ರಯುಕ್ತೈರ್ಜ್ಞೇಯಂ ನಾಟ್ಯಾಯಿತಂ ತದಪಿ ॥೪೯॥

ಯತ್ರಾನ್ಯೋಕ್ತಂ ವಾಕ್ಯಂ ಸೂಚಾಭಿನಯೇನ  ಯೋಜಯೇದನ್ಯಃ ।<br/>
ತತ್ಸಂಬಂಧಾರ್ಥಕಥಂ ಭವೇನ್ನಿವೃತ್ತ್ಯಂಕುರಃ ಸೋಽಥ ॥೫೦॥

ಏತೇಷಾಂ ತು ಭವೇನ್ಮಾರ್ಗೋ ಯಥಾಭಾವರಸಾನ್ವಿತಃ ।<br/>
ಕಾವ್ಯವಸ್ತುಷು ನಿರ್ದಿಷ್ಟೋ ದ್ವಾದಶಾಭಿನಯಾತ್ಮಕಃ ॥೫೧॥

ಆಲಾಪಶ್ಚ  ಪ್ರಲಾಪಶ್ಚ ವಿಲಾಪಃ ಸ್ಯಾತ್ತಥೈವ ಚ ।<br/>
ಅನುಲಾಪೋಽಥ ಸಂಲಾಪಸ್ತ್ವಪಲಾಪಸ್ತಥೈವ ಚ  ॥೫೨॥

ಸಂದೇಶಾಶ್ಚಾತಿದೇಶಶ್ಚ ನಿರ್ದೇಶಃ ಸ್ಯಾತ್ತಥಾಪರಃ ।<br/>
ಉಪದೇಶೋಽಪದೇಶಶ್ಚ ವ್ಯಪದೇಶಶ್ಚ ಕೀರ್ತಿತಃ ॥ ೫೩॥

ಆಭಾಷಣಂ ತು ಯದ್ವಾಕ್ಯಮಾಲಾಪೋ  ನಾಮ ಸ ಸ್ಮೃತಃ ।<br/>
ಅನರ್ಥಕಂ ವಚೋ ಯತ್ತು ಪ್ರಲಾಪಃ ಸ ತು ಕೀರ್ತಿತಃ ॥೫೪॥

ಕರುಣಪ್ರಭವೋ ಯಸ್ತು ವಿಲಾಪಃ ಸ ತು ಕೀರ್ತಿತಃ ।<br/>
ಬಹುಶೋಽಭಿಹಿತಂ ವಾಕ್ಯಮನುಲಾಪ ಇತಿ ಸ್ಮೃತಃ  ॥೫೫॥

ಉಕ್ತಿಪ್ರತ್ಯುಕ್ತಿಸಂಯುಕ್ತಃ ಸಂಲಾಪ  ಇತಿ ಕೀರ್ತಿತಃ ।<br/>
ಪೂರ್ವೋಕ್ತಸ್ಯಾನ್ಯಥಾವಾದೋ ಹ್ಯಪಲಾಪ ಇತಿ ಸ್ಮೃತಃ ॥೫೬॥

ತದಿದಂ ವಚನಂ ಬ್ರೂಹೀತ್ಯೇಷ ಸಂದೇಶ ಉಚ್ಯತೇ ।<br/>
ಯತ್ತ್ವಯೋಕ್ತಂ ಮಯೋಕ್ತಂ ತತ್ಸೋಽತಿದೇಶ ಇತಿ ಸ್ಮೃತಃ ॥೫೭॥

ಸ ಏಷೋಽಹಂ ಬ್ರವೀಮೀತಿ ನಿರ್ದೇಶ ಇತಿ ಕೀರ್ತಿತಃ ।<br/>
ವ್ಯಾಜಾಂತರೇಣ  ಕಥನಂ ವ್ಯಪದೇಶ ಇಹೋಚ್ಯತೇ ॥೫೮॥

ಇದಂ ಕುರು ಗೃಹಾಣೇತಿ ಹ್ಯುಪದೇಶಃ ಪ್ರಕೀರ್ತಿತಃ ।<br/>
ಅನ್ಯಾರ್ಥಕಥನಂ ಯತ್ ಸ್ಯಾತ್ ಸೋಽಪದೇಶಃ ಪ್ರಕೀರ್ತಿತಃ ॥ ೫೯॥

ಏತೇ ಮಾರ್ಗಾಸ್ತು ವಿಜ್ಞೇಯಾಃ ಸರ್ವಾಭಿನಯಯೋಜಕಾಃ ।<br/>
ಸಪ್ತಪ್ರಕಾರಮೇತೇಷಾಂ ಪುನರ್ವಕ್ಷ್ಯಾಮಿ  ಲಕ್ಷಣಮ್ ॥ ೬೦॥

ಪ್ರತ್ಯಕ್ಷಶ್ಚ ಪರೋಕ್ಷಶ್ಚ ತಥಾ ಕಾಲಕೃತಾಸ್ತ್ರಯಃ ।<br/>
ಆತ್ಮಸ್ಥಶ್ಚ   ಪರಸ್ಥಶ್ಚ  ಪ್ರಕಾರಾಃ ಸಪ್ತ ಏವ ತು ॥೬೧॥

ಏಷಾ ಬ್ರವೀಮಿ ನಾಹಂ ಭೋ ವದಾಮೀತಿ ಚ ಯದ್ವಚಃ ।<br/>
ಪ್ರತ್ಯಕ್ಷಶ್ಚ ಪರೋಕ್ಷಶ್ಚ ವರ್ತಮಾನಶ್ಚ ತದ್ಭವೇತ್ ॥೬೨॥

ಅಹಂ ಕರೋಮಿ ಗಚ್ಛಾಮಿ ವದಾಮಿ ವಚನಂ ತವ ।<br/>
ಆತ್ಮಸ್ಥೋ ವರ್ತಮಾನಶ್ಚ ಪ್ರತ್ಯಕ್ಷಶ್ಚೈವ ಸ ಸ್ಮೃತಃ ॥೬೩॥

ಕರಿಷ್ಯಾಮಿ ಗಮಿಷ್ಯಾಮಿ ವದಿಷ್ಯಾಮೀತಿ ಯದ್ವಚಃ ।<br/>
ಆತ್ಮಸ್ಥಶ್ಚ ಪರೋಕ್ಷಶ್ಚ ಭವಿಷ್ಯತ್ಕಾಲ ಏವ ಚ ॥೬೪॥

ಹತಾ ಜಿತಾ ಚ ಭಗ್ನಾಶ್ಚ ಮಯಾ ಸರ್ವೇ ದ್ವಿಷದ್ಗಣಾಃ ।<br/>
ಆತ್ಮಸ್ಥಶ್ಚ ಪರೋಕ್ಷಶ್ಚ ವೃತ್ತಕಾಲಶ್ಚ ಸ ಸ್ಮೃತಃ ॥೬೫॥

[ತ್ವಯಾ ಹತ ಜಿತಾಶ್ಚೇತಿ ಯೋ ವದೇನ್ನಾಟ್ಯಕರ್ಮಣಿ ।<br/>
ಪರೋಕ್ಷಶ್ಚ ಪರಸ್ಥಶ್ಚ ವೃತ್ತಕಾಲಸ್ತಥೈವ ಚ  ॥೬೬॥

ಏಷ ಬ್ರವೀಮಿ ಕುರುತೇ ಗಚ್ಛತೀತ್ಯಾದಿ ಯದ್ವಚಃ ।<br/>
ಪರಸ್ಥೋ ವರ್ತಮಾನಶ್ಚ (ಪ್ರತ್ಯಕ್ಷಶ್ಚ) ಭವೇತ್ತಥಾ ॥೬೭॥

ಸ ಗಚ್ಛತಿ ಕರೋತೀತಿ ವಚನಂ ಯದುತಾಹೃತಮ್ ।<br/>
ಪರಸ್ಥಂ ವರ್ತಮಾನಂ ಚ ಪರೋಕ್ಷಂ ಚೈವ ತದ್ಭವೇತ್ ॥೬೮॥

ಕರಿಷ್ಯಂತಿ ಗಮಿಷ್ಯಂತಿ ವದಿಷ್ಯಂತೀತಿ ಯದ್ವಚಃ ।<br/>
ಪರಸ್ಥಮೇಷ್ಯತ್ಕಾಲಂ ಚ ಪರೋಕ್ಷಂ ಚೈವ ತದ್ಭವೇತ್] ॥೬೯॥

ಹಸ್ತಮಂತರತಃ ಕೃತ್ವಾ ಯದ್ವದೇನ್ನಾಟ್ಯಕರ್ಮಣಿ ।<br/>
ಆತ್ಮಸ್ಥಂ ಹೃದಯಸ್ಥಂ ಚ ಪರೋಕ್ಷಂ ಚೈವ ತನ್ಮತಮ್ ॥೭೦॥

ಪರೇಷಾಮಾತ್ಮನಶ್ಚೈವ ಕಾಲಸ್ಯ ಚ ವಿಶೇಷಣಾತ್ ।<br/>
ಸಪ್ತಪ್ರಕಾರಸ್ಯಾಸ್ಯೈವ ಭೇದಾ ಜ್ಞೇಯಾ ಅನೇಕಧಾ ॥೭೧॥

ಏತೇ  ಪ್ರಯೋಗಾ ವಿಜ್ಞೇಯಾ ಮಾರ್ಗಾಭಿನಯಯೋಜಿತಾಃ ।<br/>
ಏತೇಷ್ವಿಹ ವಿನಿಷ್ಪನ್ನೋ ವಿವಿಧೋಽಭಿನಯೋ  ಭವೇತ್ ॥೭೨॥

ಶಿರೋ ಹಸ್ತಕಟೀವಕ್ಷೋಜಂಘೋರುಕರಣೇಷು ತು ।<br/>
ಸಮಃ ಕರ್ಮವಿಭಾಗೋ ಯಃ ಸಾಮಾನ್ಯಾಭಿನಯಸ್ತು ಸಃ ॥೭೩॥

ಲಲಿತೈರ್ಹಸ್ತಸಂಚಾರಸ್ತಥಾ ಮೃದ್ವಂಗಚೇಷ್ಟಿತೈಃ ।<br/>
ಅಭಿನೇಯಸ್ತು ನಾಟ್ಯಜ್ಞೈ ರಸಭಾವಸಮನ್ವಿತೈಃ ॥೭೪॥

ಅನುದ್ಧತಮಸಂಭ್ರಾಂತಮನಾವಿದ್ಧಾಂಗಚೇಷ್ಟಿತಮ್ ।<br/>
ಲಯತಾಲಕಲಾಪಾತಪ್ರಮಾಣನಿಯತಾತ್ಮಕಮ್ ॥೭೫॥

ಸುವಿಭಕ್ತಪದಾಲಾಪಮನಿಷ್ಠುರಮಕಾಹಲಮ್ ।<br/>
ಯದೀದೃಶಂ ಭವೇನ್ನಾಟ್ಯಂ ಜ್ಞೇಯಮಾಭ್ಯಂತರಂ ತು ತತ್ ॥೭೬॥

ಏತದೇವ ವಿಪರ್ಯಸ್ತಂ ಸ್ವಚ್ಛಂದಗತಿಚೇಷ್ಟಿತಮ್ ।<br/>
ಅನಿಬದ್ಧಗೀತವಾದ್ಯಂ ನಾಟ್ಯಂ ಬಾಹ್ಯಮಿತಿ ಸ್ಮೃತಮ್ ॥೭೭॥

ಲಕ್ಷಣಾಭ್ಯಂತರತ್ವಾದ್ಧಿ  ತದಾಭ್ಯಂತರಮಿಷ್ಯತೇ ।<br/>
ಶಾಸ್ತ್ರಬಾಹ್ಯಂ ಭವೇದ್ಯತ್ತು ತದ್ಬಾಹ್ಯಮಿತಿ ಭಣ್ಯತೇ ॥೭೮॥

ಅನೇನ ಲಕ್ಷ್ಯತೇ ಯಸ್ಮಾತ್ ಪ್ರಯೋಗಃ ಕರ್ಮ ಚೈವ ಹಿ ।<br/>
ತಸ್ಮಾಲ್ಲಕ್ಷಣಮೇತದ್ಧಿ ನಾಟ್ಯೇಽಸ್ಮಿನ್ ಸಂಪ್ರಯೋಜಿತಮ್ ॥೭೯॥

ಅನಾಚಾರ್ಯೋಷಿತಾ ಯೇ ಚ ಯೇ ಚ ಶಾಸ್ತ್ರಬಹಿಷ್ಕೃತಾಃ ।<br/>
ಬಾಹ್ಯಂ ಪ್ರಯುಂಜತೇ ತೇ ತು ಅಜ್ಞಾತ್ವಾಚಾರ್ಯಕೀಂ ಕ್ರಿಯಾಮ್ ॥೮೦॥

ಶಬ್ದಂ ಸ್ಪರ್ಶಂ ಚ ರೂಪಂ ಚ ರಸಂ ಗಂಧಂ ತಥೈವ ಚ ।<br/>
ಇಂದ್ರಿಯಾನೀಇಂದ್ರಿಯಾರ್ಥಾಂಶ್ಚ ಭಾವೈರಭಿನಯೇದ್ಬುಧಃ ॥೮೧॥

ಕೃತ್ವಾ ಸಾಚೀಕೃತಾಂ ದೃಷ್ಟಿಂ ಶಿರಃ ಪಾರ್ಶ್ವನತಂ ತಥಾ ।<br/>
ತರ್ಜನೀ ಕರ್ಣದೇಶೇ ಚ ಬುಧಃ ಶಬ್ದಂ ವಿನಿರ್ದಿಶೇತ್ ॥೮೨॥

ಕಿಂಚಿದಾಕುಂಚಿತೇ ನೇತ್ರೇ ಕೃತ್ವಾ ಭ್ರೂಕ್ಷೇಪಮೇವ ಚ ।<br/>
ತಥಾಂಽಸಗಂಡಯೋಃ ಸ್ಪರ್ಶಾತ್ ಸ್ಪರ್ಶಮೇವಂ ವಿನಿರ್ದಿಶೇತ್ ॥೮೩॥

ಕೃತ್ವಾ ಪತಾಕೌ ಮೂರ್ಧಸ್ಥೌ ಕಿಂಚಿತ್ಪ್ರಚಲಿತಾನನಃ ।<br/>
ನಿರ್ವರ್ಣಯಂತ್ಯಾ ದೃಷ್ಟ್ಯಾ ಚ ರೂಪಂ ತ್ವಭಿನಯೇದ್ ಬುಧಃ ॥೮೪॥

ಕಿಂಚಿದಾಕುಂಚಿತೇ ನೇತ್ರೇ ಕೃತ್ವೋತ್ಫುಲ್ಲಾಂ ಚ ನಾಸಿಕಾಮ್ ।<br/>
ಏಕೋಚ್ಛ್ವಾಸೇನ ಚೇಷ್ಟೌ ತು ರಸಗಂಧೌ  ವಿನಿರ್ದಿಶೇತ್ ॥೮೫॥

ಪಂಚಾನಾಮಿಂದ್ರಿಯಾರ್ಥಾನಾಂ ಭಾವಾ ಹ್ಯೇತೇಽನುಭಾವಿನಃ ।<br/>
ಶ್ರೋತ್ರತ್ವಙ್ನೇತ್ರಜಿಹ್ವಾನಾಂ ಘ್ರಾಣಸ್ಯ ಚ ತಥೈವ ಹಿ ॥೮೬॥

ಇಂದ್ರಿಯಾರ್ಥಾಃ ಸಮನಸೋ ಭವಂತಿ ಹ್ಯನುಭಾವಿನಃ ।<br/>
ನ ವೇತ್ತಿ ಹ್ಯಮನಾಃ ಕಿಂಚಿದ್ವಿಷಯಂ ಪಂಚಧಾಗತಮ್ ॥೮೭॥

ಮನಸಸ್ತ್ರಿವಿಧೋ ಭಾವೋ ವಿಜ್ಞೇಯೋಽಭಿನಯೇ ಬುಧೈಃ ।<br/>
ಇಷ್ಟಸ್ತಥಾ ಹ್ಯನಿಷ್ಟಶ್ಚ ಮಧ್ಯಸ್ಥಶ್ಚ ತಥೈವ ಹಿ ॥೮೮॥

ಪ್ರಹ್ಲಾದನೇನ ಗಾತ್ರಸ್ಯ ತಥಾ ಪುಲಕಿತೇನ ಚ ।<br/>
ವದನಸ್ಯ ವಿಕಾಸೇನ ಕುರ್ಯಾದಿಷ್ಟನಿದರ್ಶನಮ್ ॥೮೯॥

ಇಷ್ಟೇ ಶಬ್ದೇ ತಥಾ ರೂಪೇ ಸ್ಪರ್ಶೇ ಗಂಧೇ ತಥಾ ರಸೇ ।<br/>
ಇಂದ್ರಿಯೈರ್ಮನಸಾ ಪ್ರಾಪ್ತೈಃ ಸೌಮುಖ್ಯಂ ಸಂಪ್ರದರ್ಶಯೇತ್ ॥೯೦॥

ಪರಾವೃತ್ತೇನ ಶಿರಸಾ ನೇತ್ರನಾಸಾವಿಕರ್ಷಣೈಃ ।<br/>
ಚಕ್ಷುಷಶ್ಚಾಪ್ರದಾನೇನ ಹ್ಯನಿಷ್ಟಮಭಿನಿರ್ದಿಶೇತ್ ॥೯೧॥

ನಾತಿಹೃಷ್ಟೇನ ಮನಸಾ ನ ಚಾತ್ಯರ್ಥಜುಗುಪ್ಸಯಾ ।<br/>
ಮಧ್ಯಸ್ಥನೈವ ಭಾವೇನ ಮಧ್ಯಸ್ಥಮಭಿನಿರ್ದಿಶೇತ್ ॥೯೨॥

ತೇನೇದಂ ತಸ್ಯ ವಾಪೀದಂ ಸ ಏವಂ ಪ್ರಕರೋತಿ ವಾ ।<br/>
ಪರೋಕ್ಷಾಭಿನಯೋ ಯಸ್ತು ಮಧ್ಯಸ್ಥ ಇತಿ ಸ ಸ್ಮೃತಃ ॥೯೩॥

ಆತ್ಮಾನುಭಾವೀ ಯೋಽರ್ಥಃ ಸ್ಯಾದಾತ್ಮಸ್ಥ  ಇತಿ ಸ ಸ್ಮೃತಃ ।<br/>
ಪರಾರ್ಥವರ್ಣನಾ ಯತ್ರ ಪರಸ್ಥಃ ಸ ತು ಸಂಜ್ಞಿತಃ ॥೯೪॥

ಪ್ರಾಯೇಣ ಸರ್ವಭಾವಾನಾಂ ಕಾಮಾನ್ನಿಷ್ಪತ್ತಿರಿಷ್ಯತೇ ।<br/>
ಸ ಚೇಚ್ಛಾಗುಣಸಂಪನ್ನೋ ಬಹುಧಾ  ಪರಿಕಲ್ಪಿತಃ ॥೯೫॥

ಧರ್ಮಕಾಮೋಽರ್ಥಕಾಮಶ್ಚ ಮೋಕ್ಷಕಾಮಸ್ತಥೈವ ಚ ।<br/>
ಸ್ತ್ರೀಪುಂಸಯೋಸ್ತು ಯೋಗೋ ಯಃ ಸ ತು ಕಾಮ ಇತಿ ಸ್ಮೃತಃ ॥೯೬॥

ಸರ್ವಸ್ಯೈವ ಹಿ ಲೋಕಸ್ಯ ಸುಖದುಃಖನಿಬರ್ಹಣಃ ।<br/>
ಭೂಯಿಷ್ಠಂ ದೃಷ್ಯತೇ ಕಾಮಃ ಸ ಸುಖಂ ವ್ಯಸನೇಷ್ವಪಿ ॥೯೭॥

ಯಃ ಸ್ತ್ರೀಪುರುಷಸಂಯೋಗೋ ರತಿಸಂಭೋಗಕಾರಕಃ ।<br/>
ಸ ಶೃಂಗಾರ ಇತಿ ಜ್ಞೇಯ ಉಪಚಾರಕೃತಃ ಶುಭಃ ॥೯೮॥

ಭೂಯಿಷ್ಠಮೇವ ಲೋಕೋಽಯಂ ಸುಖಮಿಚ್ಛತಿ ಸರ್ವದಾ ।<br/>
ಸುಖಸ್ಯ ಹಿ ಸ್ತ್ರಿಯೋ ಮೂಲಂ ನಾನಾ ಶೀಲಾಶ್ಚಾ ತಾಃ ಪುನಃ ॥೯೯॥

ದೇವದಾನವಗಂಧರ್ವರಕ್ಷೋನಾಗಪತತ್ರಿಣಾಮ್ ।<br/>
ಪಿಶಾಚಯಕ್ಷವ್ಯಾಲಾನಾಂ ನರವಾನರಹಸ್ತಿನಾಮ್ ॥೧೦೦॥

ಮೃಗಮೀನೋಷ್ಟ್ರಮಕರಖರಸೂಕರವಾಜಿನಾಮ್ ।<br/>
ಮಹೀಷಾಜಗವಾದೀನಾಂ ತುಲ್ಯಶೀಲಾಃ ಸ್ತ್ರಿಯಃ ಸ್ಮೃತಾಃ ॥೧೦೧॥

ಸ್ನಿಗ್ಧೈರಂಗೈರುಪಾಂಗೈಶ್ಚ ಸ್ಥಿರಾ ಮಂದನಿಮೇಷಿಣಿ ।<br/>
ಅರೋಗಾ ದೀಪ್ತ್ಯುಪೇತಾ ಚ ದಾನಸತ್ತ್ವಾರ್ಜವಾನ್ವಿತಾ ॥೧೦೨॥

ಅಲ್ಪಸ್ವೇದಾ  ಸಮರತಾ ಸ್ವಲ್ಪಭುಕ್  ಸುರತಪ್ರಿಯಾ ।<br/>
ಗಂಧಪುಷ್ಪರತಾ ಹೃದ್ಯಾ ದೇವಶೀಲಾಂಗನಾ ಸ್ಮೃತಾ ॥೧೦೩॥

ಅಧರ್ಮಶಾಠ್ಯಾಭಿರತಾ  ಸ್ಥಿರಕ್ರೋಧಾತಿನಿಷ್ಠುರಾ  ।<br/>
ಮದ್ಯಮಾಂಸಪ್ರಿಅಯಾ ನಿತ್ಯಂ ಕೋಪನಾ ಚಾತಿಮಾನಿನೀ ॥ ೧೦೪॥

ಚಪಲಾ ಚಾತಿಲುಬ್ಧಾ ಚ ಪರುಷಾ ಕಲಹಪ್ರಿಯಾ ।<br/>
ಈರ್ಷ್ಯಾಶೀಲಾ  ಚಲಸ್ನೇಹಾ ಚಾಸುರಂ ಶೀಲಮಾಶ್ರಿತಾ  ,, ೧೦೫॥

ಕ್ರೀಡಾಪರಾ ಚಾರುನೇತ್ರಾ ನಖದಂತೈಃ ಸುಪುಷ್ಪಿತೈಃ ।<br/>
ಸ್ವಽಂಗೀ ಚ ಸ್ಥಿರಭಾಷೀ  ಚ ಮಂದಾಪತ್ಯಾ ರತಿಪ್ರಿಯಾ ॥೧೦೬॥

ಗೀತೇ ವಾದ್ಯೇ ಚ ನೃತ್ತೇ ಚ  ರತಾ ಹೃಷ್ಟಾ ಮೃಜಾವತೀ ।<br/>
ಗಂಧರ್ವಸತ್ತ್ವಾ ವಿಜ್ಞೇಯಾ ಸ್ನಿಗ್ಧತ್ವಕ್ಕೇಶಲೋಚನಾ ॥೧೦೭॥

ಬೃಹದ್ವ್ಯಾಯತಸರ್ವಾಂಗೀ ರಕ್ತವಿಸ್ತೀರ್ಣಲೋಚನಾ ।<br/>
ಖರರೋಮಾ ದಿವಾಸ್ವಪ್ನನಿರತಾತ್ಯುಚ್ಚಭಾಷಿಣೀ ॥೧೦೮॥

ನಖದಂತಕ್ಷತಕರೀ ಕ್ರೋಧೇರ್ಷ್ಯಾಕಲಹಪ್ರಿಯಾ ।<br/>
ನಿಶಾವಿಹಾರಶೀಲಾ ಚ  ರಾಕ್ಷಸಂ ಶೀಲಮಾಶ್ರಿತಾ ॥೧೦೯॥

ತೀಕ್ಷ್ಣನಾಸಾಗ್ರದಶನಾ ಸುತನುಸ್ತಾಮ್ರಲೋಚನಾ ।<br/>
ನೀಲೋತ್ಪಲಸವರ್ಣಾ  ಚ ಸ್ವಪ್ನಶೀಲಾಽತಿಕೋಪನಾ ॥೧೧೦॥

ತಿರ್ಯಗ್ಗತಿಶ್ಚಲಾರಂಭಾ ಬಹುಶ್ವಾಸಾತಿಮಾನಿನೀ ।<br/>
ಗಂಧಮಾಲ್ಯಾಸವರತಾನಾಗಸತ್ತ್ವಾಽಂಗನಾ ಸ್ಮೃತಾ ॥೧೧೧॥

ಅತ್ಯಂತವ್ಯಾವೃತಾಸ್ಯಾ ಚ ತೀಕ್ಷ್ಣಶೀಲಾ ಸರಿತ್ಪ್ರಿಯಾ ।<br/>
ಸುರಾಸವಕ್ಷೀರರತಾ ಬಹ್ವಪತ್ಯಾ ಫಲಪ್ರಿಯಾ ॥೧೧೨॥

ನಿತ್ಯಂ ಶ್ವಸನಶೀಲಾಚ ತಥೋದ್ಯಾನವನಪ್ರಿಯಾ  ।<br/>
ಚಪಲಾ  ಬಹುವಾಕ್ಛೀಘ್ರಾ ಶಾಕುನಂ ಸತ್ತ್ವಮಾಶ್ರಿತಾ ॥೧೧೩॥

ಊನಾಧಿಕಾಂಗುಲಿಕರಾ ರಾತ್ರೌ ನಿಷ್ಕುಟಚಾರಿಣಿ ।<br/>
ಬಾಲೋದ್ವೇಜನಶೀಲಾ ಚ ಪಿಶುನಾ ಕ್ಲಿಷ್ಟಭಾಷಿಣಿ ॥೧೧೪॥

ಸುರತೇ ಕುತ್ಸಿತಾಚಾರಾ ರೋಮಶಾಂಗೀ  ಮಹಾಸ್ವನಾ ।<br/>
ಪಿಶಾಚಸತ್ತ್ವಾ ವಿಜ್ಞೇಯಾ ಮದ್ಯಮಾಂಸಬಲಿಪ್ರಿಯಾ ॥೧೧೫॥

ಸ್ವಪ್ನಪ್ರಸ್ವೇದನಾಂಗೀ ಚ ಸ್ಥಿರಶಯ್ಯಾಸನಪ್ರಿಯಾ ।<br/>
ಮೇಧಾವಿನೀ ಬುದ್ಧಿಮತೀ ಮದ್ಯಗಂಧಾಮಿಷಪ್ರಿಯಾ ,, ೧೧೬,,
ಚಿರದೃಷ್ಟೇಷು ಹರ್ಷಂ ಚ ಕೃತಜ್ಞತ್ವಾದುಪೈತಿ  ಸಾ ।<br/>
ಅದೀರ್ಘಶಾಯಿನೀ ಚೈವ ಯಕ್ಷಶೀಲಾಽಂಗನಾ ಸ್ಮೃತಾ ॥೧೧೭॥

ತುಲ್ಯಮಾನಾವಮಾನಾ ಯಾ ಪರುಷತ್ವಕ್ ಖರಸ್ವರಾ ।<br/>
ಶಠಾನೃತೋದ್ಧತಕಥಾ ವ್ಯಾಲಸತ್ತ್ವಾ ಚ ಪಿಂಗದೃಕ್ ॥೧೧೮॥

ವಿಭಕ್ತಾಂಗೀ ಕೃತಜ್ಞಾ ಚ ಗುರುದೇವದ್ವಿಜಪ್ರಿಯಾ ।<br/>
ಧರ್ಮಕಾಮಾರ್ಥನಿರತಾ ಹ್ಯಹಂಕಾರವಿವರ್ಜಿತಾ ।<br/>
ಸುಹೃತ್ಪ್ರಿಯಾ ಸುಶೀಲಾ ಚ ಮಾನುಷಂ ಸತ್ತ್ವಮಾಶ್ರಿತಾ ॥೧೨೦॥

ಸಂಹತಾಲ್ಪತನುರ್ಹೃಷ್ಟಾ ಪಿಂಗರೋಮಾ ಛಲಪ್ರಿಯಾ ।<br/>
ಪ್ರಗಲ್ಭಾ ಚಪಲಾ ತೀಕ್ಷ್ಣಾ ವೃಕ್ಷಾರಾಮವನಪ್ರಿಯಾ ॥೧೨೧॥

ಸ್ವಲ್ಪಮಪ್ಯುಪಕಾರಂ ತು ನಿತ್ಯಂ  ಯಾ ಬಹುಮನ್ಯತೇ ।<br/>
ಪ್ರಸಹ್ಯರತಿಶೀಲಾ ಚ ವಾನರಂ ಸತ್ತ್ವಮಾಶ್ರಿತಾ ॥೧೨೨॥

ಮಹಾಹನುಲಲಾಟಾ ಚ ಶರೀರೋಪಚಯಾನ್ವಿತಾ ।<br/>
ಪಿಂಗಾಕ್ಷೀ ರೋಮಶಾಂಗೀ ಚ ಗಂಧಮಾಲ್ಯಾಸವಪ್ರಿಯಾ ॥೧೨೩॥

ಕೋಪನಾ ಸ್ಥಿರಚಿತ್ತಾ  ಚ ಜಲೋದ್ಯಾನವನಪ್ರಿಯಾ ।<br/>
ಮಧುರಾಭಿರತಾ ಚೈವ ಹಸ್ತಿಸತ್ತ್ವಾ ಪ್ರಕೀರ್ತಿತಾ ॥೧೨೪॥

ಸ್ವಲ್ಪೋದರೀ ಭಗ್ನನಾಸಾ ತನುಜಂಘಾ  ವನಪ್ರಿಯಾ ।<br/>
ಚಲವೀಸ್ತೀರ್ಣನಯನಾ ಚಪಲಾ ಶೀಘ್ರಗಾಮಿನೀ ॥೧೨೫॥

ದಿವಾತ್ರಾಸಪರಾ ನಿತ್ಯಂ ಗೀತವಾದ್ಯರತಿಪ್ರಿಯಾ ।<br/>
ನಿವಾಸಸ್ಥಿರಚಿತ್ತಾ ಚ ಮೃಗಸತ್ತ್ವಾ ಪ್ರಕೀರ್ತಿತಾ ॥೧೨೬॥

ದೀರ್ಘಪೀನೋನ್ನತೋರಸ್ಕಾ ಚಲಾ ನಾತಿನಿಮೇಷಿಣೀ ।<br/>
ಬಹುಭೃತ್ಯಾ ಬಹುಸುತಾ ಮತ್ಸ್ಯಸತ್ತ್ವಾ ಜಲಪ್ರಿಯಾ ॥೧೨೭॥

ಲಂಬೋಷ್ಠೀ ಸ್ವೇದಬಹುಲಾ ಕಿಂಚಿದ್ವಿಕಟಗಾಮಿನೀ ।<br/>
ಕೃಶೋದರೀ ಪುಷ್ಪಫಲಲವಣಾಮ್ಲಕಟುಪ್ರಿಯಾ ॥೧೨೮॥

ಉದ್ಬಂಧಕಟಿಪಾರ್ಶ್ವಾ ಚ ಖರನಿಷ್ಠುರಭಾಷಿಣೀ ।<br/>
ಅತ್ಯುನ್ನತಕಟೀಗ್ರೀವಾ ಉಷ್ಟ್ರಸತ್ತ್ವಾಽಟವೀಪ್ರಿಯಾ ॥೧೨೯॥

ಸ್ಥೂಲಶೀರ್ಷಾಂಚಿತಗ್ರೀವಾ ದಾರಿತಾಸ್ಯಾ ಮಹಸ್ವನಾ ।<br/>
ಜ್ಞೇಯಾ ಮಕರಸತ್ತ್ವಾ ಚ ಕ್ರೂರಾ ಮತ್ಸ್ಯಗುಣೈರ್ಯುತಾ ॥೧೩೦॥

ಸ್ಥೂಲಜಿಹ್ವೋಷ್ಠದಶನಾ ರೂಕ್ಷತ್ವಕ್ಕಟುಭಾಷಿಣೀ ।<br/>
ರತಿಯುದ್ಧಕರೀ ಧೃಷ್ಟಾ ನಖದಂತಕ್ಷತಪ್ರಿಯಾ ॥೧೩೧॥

ಸಪತ್ನೀದ್ವೇಷಿಣೀ ದಕ್ಷಾ ಚಪಲಾ ಶೀಘ್ರಗಾಮಿನೀ ।<br/>
ಸರೋಗಾ ಬಹ್ವಪತ್ಯಾ ಚ ಖರಸತ್ತ್ವಾ ಪ್ರಕೀರ್ತಿತಾ ॥೧೩೨॥

ದೀರ್ಘಪೃಷ್ಠೋದರಮುಖೀ ರೋಮಶಾಲೀ ಬಲಾನ್ವಿತಾ ।<br/>
ಸುಸಂಕ್ಷಿಪ್ತಲಲಾಟಾ ಚ ಕಂದಮೂಲಫಲಪ್ರಿಯಾ ॥೧೩೩॥

ಕೃಷ್ಣಾ ದಂಷ್ಟೋತ್ಕಟಮುಖೀ ಹ್ರಸ್ವೋದರಶಿರೋರುಹಾ ।<br/>
ಹೀನಾಚಾರಾ ಬಹ್ವಪತ್ಯಾ ಸೌಕರಂ ಸತ್ತ್ವಮಾಶ್ರಿತಾ ॥೧೩೪॥

ಸ್ಥಿರಾ ವಿಭಕ್ತಪಾರ್ಶ್ವೋರುಕಟೀಪೃಷ್ಠಶಿರೋಧರಾ ।<br/>
ಸುಭಗಾ ದಾನಶೀಲಾ ಚ ಋಜುಸ್ಥೂಲಶಿರೋರುಹಾ ॥೧೩೫॥

ಕೃಶಾ ಚಂಚಲಚಿತ್ತಾ ಚ ಸ್ನಿಗ್ಧವಾಕ್ಛೀಘ್ರಗಾಮಿನೀ ।<br/>
ಕಾಮಕ್ರೋಧಪರಾ ಚೈವ ಹಯಸತ್ತ್ವಾಂಗನಾ ಸ್ಮೃತಾ ॥೧೩೬।<br/>
ಸ್ಥೂಲಪೃಷ್ಠಾಕ್ಷಿದಶನಾ ತನುಪಾರ್ಶ್ವೋದರಾ ಸ್ಥಿರಾ ।<br/>
ಹರಿರೋಮಾಂಚಿತಾ ರೌದ್ರೀ ಲೋಕದ್ವಿಷ್ಟಾ ರತಿಪ್ರಿಯಾ ॥೧೩೭॥।<br/>

ಕಿಂಚಿದುನ್ನತವಕ್ತ್ರಾ ಚ ಜಲಕ್ರೀಡಾವನಪ್ರಿಯಾ ।<br/>
ಬೃಹಲ್ಲಲಾಟಾ ಸುಶ್ರೋಣೀ ಮಾಹಿಷಂ ಸತ್ತ್ವಮಾಶ್ರಿತಾ ॥೧೩೮॥

ಕೃಶಾ ತನುಭುಜೋರಸ್ಕಾ ನಿಷ್ಟಬ್ಧಸ್ಥಿರಲೋಚನಾ ।<br/>
ಸಂಕ್ಷಿಪ್ತಪಾಣಿಪಾದಾ ಚ ಸೂಕ್ಷ್ಮರೋಮಸಮಾಚಿತಾ ॥೧೩೯॥

ಭಯಶೀಲಾ  ಜಲೋದ್ವಿಗ್ನಾ ಬಹ್ವಪತ್ಯಾ  ವನಪ್ರಿಯಾ ।<br/>
ಚಂಚಲಾ ಶೀಘ್ರಗಮನಾ ಹ್ಯಜಸತ್ತ್ವಾಽಂಗನಾ ಸ್ಮೃತಾ ॥೧೪೦॥

ಉದ್ಬಂಧಗಾತ್ರನಯನಾ ವಿಜೃಂಭಣಪರಾಯಣಾ ।<br/>
ದೀರ್ಘಾಲ್ಪವದನಾ ಸ್ವಲ್ಪಪಾಣಿಪಾದವಿಭೂಷಿತಾ ॥೧೪೧॥

ಉಚ್ಚಃಸ್ವನಾ ಸ್ವಲ್ಪನಿದ್ರಾ ಕ್ರೋಧನಾ ಸುಕೃತಪ್ರಿಯಾ ।<br/>
ಹೀನಾಚಾರಾ   ಕೃತಜ್ಞಾ ಚ ಶ್ವಶೀಲಾ ಪರಿಕೀರ್ತಿತಾ ॥೧೪೨॥

ಪೃಥುಪೀನೂನ್ನತಶ್ರೋಣೀ ತನುಜಂಘಾ ಸುಹೃತ್ಪ್ರಿಯಾ ।<br/>
ಸಂಕ್ಷಿಪ್ತಪಾಣಿಪಾದಾ ಚ ದೃಢಾರಂಭಾ ಪ್ರಜಾಹಿತಾ ॥೧೪೩॥

ಪಿತೃದೇವಾರ್ಚನರತಾ  ಸತ್ಯಶೌಚಗುರುಪ್ರಿಯಾ ।<br/>
ಸ್ಥಿರಾ  ಪರಿಕ್ಲೇಶಸಹಾ ಗವಾಂ ಸತ್ತ್ವಂ ಸಮಾಶ್ರಿತಾ ॥೧೪೪॥

ನಾನಾಶೀಲಾಃ ಸ್ತ್ರಿಯೋ ಜ್ಞೇಯಾಃ ಸ್ವಂ ಸ್ವಂ ಸತ್ತ್ವಂ ಸಮಾಶ್ರಿತಾಃ ।<br/>
ವಿಜ್ಞಾಯ ಚ ಯಥಾಸತ್ತ್ವಮುಪಸೇವೇತ ತಾಃ ಪುನಃ ॥೧೪೫॥

ಉಪಚಾರೋ ಯಥಾಸತ್ತ್ವಂ ಸ್ತ್ರೀಣಾಮಲ್ಪೋಽಪಿ ಹರ್ಷದಃ ।<br/>
ಮಹಾನಪ್ಯನ್ಯಥಾಯುಕ್ತೋ ನೈವ ತುಷ್ಟಿಕರೋ ಭವೇತ್ ॥೧೪೬॥

ಯಥಾ ಸಂಪ್ರರ್ಥಿತಾವಾಪ್ತ್ಯಾ ರತಿಃ ಸಮುಪಜಾಯತೇ ।<br/>
ಸ್ತ್ರೀಪುಂಸಯೋಶ್ಚ ರತ್ಯರ್ಥಮುಪಚಾರೋ ವಿಧೀಯತೇ ॥೧೪೭॥

ಧರ್ಮಾರ್ಥಂ ಹಿ ತಪಶ್ಚರ್ಯಾ ಸುಖಾರ್ಥಂ ಧರ್ಮ ಇಷ್ಯತೇ ।<br/>
ಸುಖಸ್ಯ ಮೂಲಂ ಪ್ರಮದಾಸ್ತಾಸು ಸಂಭೋಗ ಇಷ್ಯತೇ ॥೧೪೮॥

ಕಾಮೋಪಭಾಗೋ ದ್ವಿವಿಧೋ ನಾಟ್ಯಧರ್ಮೇಽಭಿಧೀಯತೇ ।<br/>
ಬಾಹ್ಯಾಭ್ಯಂತರತಶ್ಚೈವ ನಾರೀಪುರುಷಸಂಶ್ರಯಃ ॥೧೪೯॥

ಆಭ್ಯಂತರಃ ಪಾರ್ಥಿವಾನಾಂ ಸ ಚ ಕಾರ್ಯಸ್ತು ನಾಟಕೇ ।<br/>
ಬಾಹ್ಯೋ ವೇಶ್ಯಾಗತಶ್ಚೈವ ಸ ಚ ಪ್ರಕರಣೇ ಭವೇತ್ ॥೧೫೦॥

ತತ್ರ ರಾಜೋಪಭೋಗಂ ತು ವ್ಯಾಖ್ಯಾಸ್ಯಾಮ್ಯನುಪೂರ್ವಶಃ ।<br/>
ಉಪಚಾರವಿಧಿಂ ಸಮ್ಯಕ್ ಕಾಮತಂತ್ರಸಮುತ್ಥಿತಮ್ ॥೧೫೧॥

ತ್ರಿವಿಧಾ ಪ್ರಕೃತಿಃ ಸ್ತ್ರೀಣಾಂ ನಾನಾಸತ್ತ್ವಸಮುದ್ಭವಾ ।<br/>
ಬಾಹ್ಯಾ ಚಾಭ್ಯಂತರಾ ಚೈವ ಸ್ಯಾದ್ಬಾಹ್ಯಾಭ್ಯಂತರಾಪರಾ ॥೧೫೨॥

ಕುಲೀನಾಭ್ಯಂತರಾ ಜ್ಞೇಯಾ ಬಾಹ್ಯಾ ವೇಶ್ಯಾಂಗನಾ ಸ್ಮೃತಾ ।<br/>
ಕೃತಶೌಚಾ ತು ಯಾ ನಾರೀ ಸಾ ಬಾಹ್ಯಾಭ್ಯಂತರಾ ಸ್ಮೃತಾ ॥೧೫೩॥

ಅಂತಃಪುರೋಪಚಾರೇ ತು ಕುಲಜಾ ಕನ್ಯಕಾಪಿ ವಾ ।<br/>
ನ ಹಿ ರಾಜೋಪಚಾರೇ ತು ಬಾಹ್ಯಸ್ತ್ರೀಭೋಗ ಇಷ್ಯತೇ ॥೧೫೪॥

ಆಭ್ಯಂತರೋ ಭವೇದ್ರಾಜ್ಞೋ  ಬಾಹ್ಯೋ ಬಾಹ್ಯಜನಸ್ಯ ಚ ।<br/>
ದಿವ್ಯವೇಶಾಂಗನಾನಾಂ ಹಿ ರಾಜ್ಞಾಂ ಭವತಿ ಸಂಗಮಃ ॥೧೫೫॥

ಕುಲಜಾಕಾಮಿತಂ ಯಚ್ಚ ತಜ್ಜ್ಞೇಯಂ ಕನ್ಯಕಾಸ್ವಪಿ ।<br/>
ಯಾ  ಚಾಪಿ ವೇಶ್ಯಾ ಸಾಪ್ಯತ್ರ ಯಥೈವ ಕುಲಜಾ ತಥಾ ॥೧೫೬॥

ಇಹ ಕಾಮಸಮುತ್ಪತೀರ್ನಾನಾಭಾವಸಮುದ್ಭವಾ ।<br/>
ಸ್ತ್ರೀಣಾಂ ವಾ ಪುರುಷಾಣಾಂ ವಾ ಉತ್ತಮಾಧಮಮಧ್ಯಮಾ ॥೧೫೭॥

ಶ್ರವಣಾದ್ದರ್ಶನಾದ್ರೂಪಾದಂಗಲೀಲಾವಿಚೇಷ್ಟಿತೈಃ ।<br/>
ಮಧುರೈಶ್ಚ ಸಮಾಲಾಪೈಃ ಕಾಮಃ ಸಮುಪಜಾಯತೇ ॥೧೫೮॥

ರೂಪಗುಣಾದಿಸಮೇತಂ ಕಲಾದಿವಿಜ್ಞಾನಯೌವನೋಪೇತಮ್ ।<br/>
ದೃಷ್ಟ್ವಾ ಪುರುಷವಿಶೇಷಂ ನಾರೀ ಮದನಾತುರಾ ಭವತಿ ॥೧೫೯॥

ತತಃ ಕಾಮಯಮಾನಾನಾಂ ನೃಣಾಂ ಸ್ತ್ರೀಣಾಮಥಾಪಿ ಚ ।<br/>
ಕಾಮಾಭಾವೇಂಗಿತಾನೀಹ ತಜ್ಜ್ಞಃ ಸಮುಪಲಕ್ಷಯೇತ್ ॥೧೬೦॥

ಲಲಿತಾ ಚಲಪಕ್ಷ್ಮಾ ಚ ತಥಾ ಚ ಮುಕುಲೇಕ್ಷಣಾ ।<br/>
ಸ್ರಸ್ತೋತ್ತರಪುಟಾ ಚೈವ ಕಾಮ್ಯಾ ದೃಷ್ಟಿರ್ಭವೇದಿಹ ॥೧೬೧॥

[ವಲಿತಾಂತಾ ಸಲಾಲಿತ್ಯಸಂಮಿತೈರ್ವ್ಯಂಜಿತೈರಸ್ತಥಾ ।<br/>
ದೃಷ್ಟಿಃ ಸಾ ಲಲಿತಾ  ನಾಮ ಸ್ತ್ರೀಣಾಮರ್ಧಾವಲೋಕನೇ ॥] ೧೬೧॥

ಈಷ್ತ್ಸಂರಕ್ತಗಂಡಸ್ತು ಸಸ್ವೇದಲವಚಿತ್ರಿತಃ ।<br/>
ಪ್ರಸ್ಪಂದಮಾನರೋಮಾಂಚೋ ಮುಖರಾಗೋ ಭವೇದಿಹ ॥೧೬೩॥

ಕಾಮ್ಯೇನಾಂಗವಿಕಾರೇಣ ಸಕಟಾಕ್ಷನಿರೀಕ್ಷಿತೈಃ ।<br/>
ತಥಾಭರಣಸಂಸ್ಪರ್ಶೈಃ ಕರ್ಣಕಂಡುಯನೈರಪಿ ॥೧೬೪॥

ಅಂಗುಷ್ಠಾಗ್ರವಿಲಿಖನೈಃ ಸ್ತನನಾಭಿಪ್ರದರ್ಶನೈಃ ।<br/>
ನಖನಿಸ್ತೋದನಾಚ್ಚೈವ ಕೇಶಸಂಯಮನಾದಪಿ ॥೧೬೫॥

ವೇಶ್ಯಾಮೇವಂವಿಧೈರ್ಭಾವೈರ್ಲಕ್ಷಯೇನ್ಮದನಾತುರಾಮ್ ।<br/>
ಕುಲಜಾಯಾಸ್ತಥಾ ಚೈವ ಪ್ರವಕ್ಷ್ಯಾಮೀಂಗಿತಾನಿ ತು ॥೧೬೬॥

ಪ್ರಹಸಂತೀವ ನೇತ್ರಾಭ್ಯಾಂ ಪ್ರತತಂ ಚ ನಿರೀಕ್ಷತೇ ।<br/>
ಸ್ಮಯತೇ ಸಾ ನಿಗೂಢಂ ಚ ವಾಚಂ ಚಾಧೋಮುಖೀ ವದೇತ್ ॥೧೬೭॥

ಸ್ಮಿತೋತ್ತರಾ ಮಂದವಾಕ್ಯಾ ಸ್ವೇದಾಕಾರನಿಗೂಹನೀ ।<br/>
ಪ್ರಸ್ಪಂದಿತಾಧರಾ ಚೈವ ಚಕಿತಾ ಚ ಕುಲಾಂಗನಾ ॥೧೬೮॥

ಏವಂವಿಧೈಃ ಕಾಮಲಿಂಗೈರಪ್ರಾಪ್ತಸುರತೋತ್ಸವಾ ।<br/>
ದಶಸ್ಥಾನಗತಂ ಕಾಮಂ ನಾನಾಭಾವೈಃ ಪ್ರದರ್ಶಯೇತ್ ॥೧೬೯॥

ಪ್ರಥಮೇ ತ್ವಭಿಲಾಷಃ ಸ್ಯಾದ್ ದ್ವಿತೀಯೇ ಚಿಂತನಂ ಭವೇತ್ ।<br/>
ಅನುಸ್ಮೃತಿಸ್ತೃತೀಯೇ ತು ಚತುರ್ಥೇ ಗುಣಕೀರ್ತನಮ್ ॥೧೭೦॥

ಉದ್ವೇಗಃ ಪಂಚಮೇ ಪ್ರೋಕ್ತೋ ವಿಲಾಪಃ ಷಷ್ಠ ಉಚ್ಯತೇ ।<br/>
ಉನ್ಮಾದಃ ಸಪ್ತಮೇ ಜ್ಞೇಯೋ ಭವೇದ್ವ್ಯಾಧಿಸ್ತಥಾಷ್ಟಮೇ ॥೧೭೧॥

ನವಮೇ ಜಡತಾ ಚೈವ ದಶಮೇ ಮರಣಂ ಭವೇತ್ ।<br/>
ಸ್ತ್ರೀಪುಂಸಯೋರೇಷ ವಿಧಿರ್ಲಕ್ಷಣಂ ಚ ನಿಬೋಧತ ॥೧೭೨॥

ವ್ಯವಸಾಯಾತ್ಸಮಾರಬ್ಧಃ ಸಂಕಲ್ಪೇಚ್ಛಾಸಮುದ್ಭವಃ ।<br/>
ಸಮಾಗಮೋಪಾಯಕೃತಃ ಸೋಽಭಿಲಾಷಃ ಪ್ರಕೀರ್ತಿತಃ ॥೧೭೩॥

ನಿರ್ಯಾತಿ ವಿಶತಿ ಚ ಮುಹುಃ ಕರೋತಿ ಚಾಕಾರಮೇವ ಮದನಸ್ಯ ।<br/>
ತಿಷ್ಠತಿ ಚ ದರ್ಶನಪಥೇ ಪ್ರಥಮಸ್ಥಾನೇ ಸ್ಥಿತಾ ಕಾಮೇ ॥೧೭೪॥

ಕೇನೋಪಾಯೇನ ಸಂಪ್ರಾಪ್ತಿಃ ಕಥಂ ವಾಸೌ ಭವೇನ್ಮಮ ।<br/>
ದೂತೀನಿವೇದಿತೈರ್ಭಾವೈರಿತಿ ಚಿಂತಾಂ ನಿದರ್ಶಯೇತ್ ॥೧೭೫॥

ಆಕೇಕರಾರ್ಧವಿಪ್ರೇಕ್ಷಿತಾನಿ ವಲಯರಶನಾಪರಾಮರ್ಶಃ ।<br/>
ನೀವೀನಾಭ್ಯಾಃ ಸಂಸ್ಪರ್ಶನಂ ಚ ಕಾರ್ಯಂ ದ್ವಿತೀಯೇ ತು ॥೧೭೬॥

ಸುಮುಹುರ್ಮುಹುರ್ನಿಃಶ್ವಸಿತೈರ್ಮನೋರಥವಿಚಿಂತನೈಃ ।<br/>
ಪ್ರದ್ವೇಷಾಚ್ಚಾನ್ಯಕಾರ್ಯಾಣಾಮನುಸ್ಮೃತಿರುದಾಹೃತಾ ॥೧೭೭॥

ನೈವಾಸನೇ ನ ಶಯನೇ ಧೃತಿಮುಪಲಭತೇ ಸ್ವಕರ್ಮಣಿ ವಿಹಸ್ತಾ ।<br/>
ತಚ್ಚಿಂತೋಪಗತತ್ವಾತ್ ತೃತೀಯಮೇವ ಪ್ರಯುಂಜೀತ ॥೧೭೮॥

ಅಂಗಪ್ರತ್ಯಂಗಲೀಲಾಭಿರ್ವಾಕ್ಚೇಷ್ಟಾಹಸಿತೇಕ್ಷಿತೈಃ ।<br/>
ನಾಸ್ತ್ಯನ್ಯಃ ಸದೃಶಸ್ತೇನೇತ್ಯೇತತ್ ಸ್ಯಾದ್ ಗುಣಕೀರ್ತನಮ್ ॥೧೭೯॥

ಗುಣಕೀರ್ತನೋಲ್ಲುಕಸನೈರಶ್ರುಸ್ವೇದಾಪಮಾರ್ಜನೈಶ್ಚಾಪಿ ।<br/>
ದೂತ್ಯವಿರಹವಿಸ್ರಂಭೈರಭಿನಯಯೋಗಶ್ಚತುರ್ಥೇ ತು ॥೧೮೦॥

ಆಸನೇ ಶಯನೇ ಚಾಪಿ ನ ತುಷ್ಯತಿ ನ ತಿಷ್ಠತಿ ।<br/>
ನಿತ್ಯಮೇವೋತ್ಸುಕಾ ಚ ಸ್ಯಾದುದ್ವೇಗಸ್ಥಾನಮಾಶ್ರಿತಾ ॥೧೮೧॥

ಚಿಂತಾನಿಃಶ್ವಾಸಖೇದೇನ ಹೃದ್ದಾಹಾಭಿನಯೇನ ಚ ।<br/>
ಕುರ್ಯಾತ್ತದೇವಮತ್ಯಂತಮುದ್ವೇಗಾಭಿನಯೇನ ಚ ॥೧೮೨॥

ಇಹ ಸ್ಥಿತ ಇಹಾಸೀನ  ಇಹ  ಚೋಪಗತೋ ಮಯಾ ।<br/>
ಇತಿ ತೈಸ್ತೈರ್ವಿಲಪಿತೈರ್ವಿಲಾಪಂ ಸಂಪ್ರಯೋಜಯೇತ್ ॥೧೮೩॥

ಉದ್ವಿಗ್ನಾತ್ಯರ್ಥಮೌತ್ಸುಕ್ಯಾದಧೃತ್ಯಾ ಚ ವಿಲಾಪಿನೀ ।<br/>
ತತಸ್ತತಶ್ಚ ಭ್ರಮತಿ ವಿಲಾಪಸ್ಥಾನಮಾಶ್ರಿತಾ  ॥೧೮೪॥

ತತ್ಸಂಶ್ರಿತಾಂ ಕಥಾಂ ಯುಂಕ್ತೇ ಸರ್ವಾವಸ್ಥಾಗತಾಪಿ ಹಿ ।<br/>
ಪುಂಸಃ ಪ್ರದ್ವೇಷ್ಟಿ ಚಾಪ್ಯನ್ಯಾನುನ್ಮಾದಃ ಸಂಪ್ರಕೀರ್ತಿತಃ ॥೧೮೫॥

ತಿಷ್ಠತ್ಯನಿಮಿಷದೃಷ್ಟಿರ್ದೀರ್ಘಂ ನಿಃಶ್ವಸಿತಿ ಗಚ್ಛತಿ ಧ್ಯಾನಮ್ ।<br/>
ರೋದಿತಿ ವಿಹಾರಕಾಲೇ ನಾಟ್ಯಮಿದಂ ಸ್ಯಾತ್ತಥೋನ್ಮಾದೇ ॥೧೮೬॥

ಸಾಮದಾನಾರ್ಥಸಂಭೋಗೈಃ ಕಾಮ್ಯೈಃ ಸಂಪ್ರೇಷಣೈರಪಿ ।<br/>
ಸರ್ವೈರ್ನಿರಾಕೃತೈಃ ಪಶ್ಚಾದ್ ವ್ಯಾಧಿಃ ಸಮುಪಜಾಯತೇ ॥೧೮೭॥

ಮುಹ್ಯತಿ ಹೃದಯಂ ಕ್ವಾಪಿ ಪ್ರಯಾತಿ ಶಿರಸಶ್ಚ ವೇದನಾ ತೀವ್ರಾ ।<br/>
ನ ಧೃತಿಂ ಚಾಪ್ಯುಪಲಭತೇ ಹ್ಯಷ್ಟಮಮೇವಂ ಪ್ರಯುಂಜೀತ ॥೧೮೮॥

ಪೃಷ್ಟಾ   ನ ಕಿಂಚಿತ್ ಪ್ರಬ್ರತೇ ನ ಶ‍ೃಣೋತಿ  ನ ಪಶ್ಯತಿ ।<br/>
ಹಾಕಷ್ಟವಾಕ್ಯಾ ತೂಷ್ಣೀಕಾ ಜಡತಾಯಾಂ ಗತಸ್ಮೃತಿಃ ॥೧೮೯॥

ಅಕಾಂಡೇ ದತ್ತಹುಂಕಾರಾ ತಥಾ ಪ್ರಶಿಥಿಲಾಂಗಿಕಾ ।<br/>
ಶ್ವಾಸಗ್ರಸ್ತಾನನಾ ಚೈವ ಜಡತಾಭಿನಯೇ ಭವೇತ್ ॥೧೯೦॥

ಸರ್ವೈಃ ಕೃತೈಃ ಪ್ರತೀಕಾರೈರ್ಯದೀ ನಾಸ್ತಿ ಸಮಾಗಮಃ ।<br/>
ಕಾಮಾಗ್ನಿನಾ ಪ್ರದೀಪ್ತಾಯಾ  ಜಾಯತೇ ಮರಣಂ ತತಃ ॥೧೯೧॥

ಏವಂ ಸ್ಥಾನಾನಿ  ಕಾರ್ಯಾಣಿ ಕಾಮತಂತ್ರಂ ಸಮೀಕ್ಷ್ಯ ತು ।<br/>
ಅಪ್ರಾಪ್ತೌ ಯಾನಿ ಕಾಮಸ್ಯ ವರ್ಜಯಿತ್ವಾ ತು ನೈಧನಮ್ ॥೧೯೨॥

ವಿವಿಧೈಃ ಪುರುಷೋಽಪ್ಯೇವಂ ವಿಪ್ರಲಂಭಸಮುದ್ಭವೈಃ ।<br/>
ಭಾವೈರೇತಾನಿ ಕಾಮಸ್ಯ ನಾನಾರೂಪಾಣಿ ಯೋಜಯೇತ್। ॥೧೯೩॥

ಏವಂ ಕಾಮಯಮಾನಾನಾಂ ಸ್ತ್ರೀಣಾ ನೃಣಾಮಥಾಪಿ ವಾ ।<br/>
ಸಾಮಾನ್ಯಗುಣಯೋಗೇನ ಯುಂಜೀತಾಭಿನಯಂ ಬುಧಃ ॥೧೯೪॥

ಚಿಂತಾನಿಃಶ್ವಾಸಖೇದೇನ ಹೃದ್ದಾಹಾಭಿನಯೇನ ಚ ।<br/>
ತಥಾನುಗಮನ್ನಾಚ್ಚಾಪಿ ತಥೈವಾಧ್ವನಿರೀಕ್ಷಣಾತ್ ॥೧೯೫॥

ಆಕಾಶವೀಕ್ಷಣಾಚ್ಚಾಪಿ ತಥಾ ದೀನಪ್ರಭಾಷಣಾತ್ ।<br/>
ಸ್ಪರ್ಶನಾನ್ಮೋಟನಾಚ್ಚಾಪಿ ತಥಾ ಸಾಪಾಶ್ರಯಾಶ್ರಯಾತ್ ॥೧೯೬॥

ಏಭಿರ್ನಾನಾಶ್ರಯೋತ್ಪನ್ನೈರ್ವಿಪ್ರಲಂಭಸಮುದ್ಭವೈಃ ।<br/>
ಕಾಮಸ್ಥಾನಾನಿ ಸರ್ವಾಣಿ ಭೂಯಿಷ್ಠಂ ಸಂಪ್ರಯೋಜಯೇತ್ ॥೧೯೭॥

ಸ್ರಜೋ ಭೂಷಣಗಂಧಾಂಶ್ಚ ಗೃಹಾಣ್ಯುಪವನಾನಿ ಚ ।<br/>
ಕಾಮಾಗ್ನಿನಾ ದಹ್ಯಮಾನಃ ಶೀತಲಾನಿ ನಿಷೇವತೇ ॥೧೯೮॥

ಪ್ರದಹ್ಯಮಾನಃ ಕಾಮಾರ್ತೋ ಬಹುಸ್ಥಾನಸಮರ್ದಿತಃ ।<br/>
ಪ್ರೇಷಯೇತ್ಕಾಮತೋ ದೂತೀಮಾತ್ಮಾವಸ್ಥಾಪ್ರದರ್ಶಿನೀಮ್ ॥೧೯೯॥

ಸಂದೇಶಂ ಚೈವ ದೂತ್ಯಾಸ್ತು ಪ್ರದದ್ಯಾನ್ಮದನಾಶ್ರಯಮ್ ।<br/>
ತಸ್ಯೇಯಂ ಸಮವಸ್ಥೇತಿ ಕಥಯೇದ್ವಿನಯೇನ ಸಾ ॥೨೦೦॥

ಅಥಾವೇದಿತಭಾವಾರ್ಥೋ ರತ್ಯುಪಾಯಂ ವಿಚಿಂತಯೇತ್ ।<br/>
ಅಯಂ ವಿಧಿರ್ವಿಧಾನಜ್ಞೈಃ ಕಾರ್ಯಃ ಪ್ರಚ್ಛನ್ನಕಾಮಿತೇ ॥೨೦೧॥

ವಿಧಿಂ ರಾಜೋಪಚಾರಸ್ಯ ಪುನರ್ವಕ್ಷ್ಯಾಮಿ ತತ್ತ್ವತಃ ।<br/>
ಅಭ್ಯಂತರಗತಂ ಸಮ್ಯಕ್ ಕಾಮತಂತ್ರಸಮುತ್ಥಿತಮ್ ॥೨೦೨॥

ಸುಖದುಃಖಕೃತಾನ್ ಭಾವಾನ್ ನಾನಾಶೀಲಸಮುತ್ಥಿತಾನ್ ।<br/>
ಯಾನ್ಯಾನ್ ಪ್ರಕುರುತೇ ರಾಜಾ ತಾನ್ಸ್ತಾನ್ ಲೋಕಾನುವರ್ತತೇ ॥೨೦೩॥

ನ ದುರ್ಲಭಾಃ ಪಾರ್ಥಿವಾನಾಂ ಸ್ತ್ರ್ಯರ್ಥಮಾಜ್ಞಾಕೃತಾಃ ಗುಣಾಃ ।<br/>
ದಾಕ್ಷಿಣ್ಯಾತ್ತು ಸಮುದ್ಭೂತಃ ಕಾಮೋ ರತಿಕರೋ ಭವೇತ್ ॥೨೦೪॥

ಬಹುಮಾನೇನ ದೇವೀನಾಂ ವಲ್ಲಭಾನಾಂ ಭಯೇನ ಚ ।<br/>
ಪ್ರಚ್ಛನ್ನಕಾಮಿತಂ ರಾಜ್ಞಾ ಕಾರ್ಯಂ ಪರಿಜನಂ ಪ್ರತಿ ॥೨೦೫॥

ಯದ್ಯಪ್ಯಸ್ತಿ ನರೇಂದ್ರಾಣಾಂ ಕಾಮತಂತ್ರಮನೇಕಧಾ ।<br/>
ಪ್ರಚ್ಛನ್ನಾಕಾಮಿತಂ ಯತ್ತು ತದ್ವೈ ರತಿಕರಂ ಭವೇತ್ ॥೨೦೬॥

ಯದ್ವಾಮಾಭಿನಿವೇಶಿತ್ವಂ ಯತಶ್ಚ ವಿನಿವಾರ್ಯತೇ ।<br/>
ದುರ್ಲಭತ್ವಂ ಚ ಯನ್ನಾರ್ಯಾಃ ಸಾ ಕಾಮಸ್ಯ ಪರಾ ರತಿಃ ॥೨೦೭॥

ರಾಜ್ಞಾಮಂತಃಪುರಜನೇ ದಿವಾಸಂಭೋಗ ಇಷ್ಯತೇ ।<br/>
ವಾಸೋಅಪಚಾರೋ ಯಶ್ಚೈಅಷಾಂ ಸ ರಾತ್ರೌ ಪರಿಕೀರ್ತಿತಃ ॥೨೦೮॥

ಪರಿಪಾಟ್ಯಾಂ ಫಲಾರ್ಥೇ ವಾ ನವೇ ಪ್ರಸವ ಏವ ವಾ ।<br/>
ದುಃಖೇ ಚೈವ ಪ್ರಮೋದೇ ಚ ಷಡೇತೇ ವಾಸಕಾಃ ಸ್ಮೃತಾಃ ॥೨೦೯॥

ಉಚಿತೇ ವಾಸಕೇ ಸ್ತ್ರೀನಾಮೃತುಕಾಲೇಽಪಿ ವಾ  ನೃಪೈಃ ।<br/>
ಪ್ರೇಷ್ಯಾಣಾಮಥವೇಷ್ಟಾನಾಂ ಕಾರ್ಯಂ ಚೈವೋಪಸರ್ಪಣಮ್ ।೨೧೦॥

ತತ್ರ ವಾಸಕಸಜ್ಜಾ ಚ ವಿರಹೋತ್ಕಂಠಿತಾಪಿ ವಾ ।<br/>
ಸ್ವಾಧೀನಭರ್ತೃಕಾ ಚಾಪಿ ಕಲಹಾಂತರಿತಾಪಿ ವಾ ॥೨೧೧॥

ಖಂಡಿತಾ ವಿಪ್ರಲಬ್ಧಾ ವಾ ತಥಾ ಪ್ರೋಷಿತಭರ್ತೃಕಾ ।<br/>
ತಥಾಭಿಸಾರಿಕಾ ಚೈವ ಜ್ಞೇಯಾಸ್ತ್ವಷ್ಟೌ ತು ನಯಿಕಾಃ ॥೨೧೨॥

ಉಚಿತೇ ವಾಸಕಏ ಯಾ ತು ರತಿಸಂಭೋಗಲಾಲಸಾ ।<br/>
ಮಂಡನಂ ಕುರುತೇ ಹೃಷ್ಟಾ ಸಾ ವೈ ವಾಸಕಸಜ್ಜಿಕಾ ॥೨೧೩॥

ಅನೇಕಕಾರ್ಯವ್ಯಾಸಂಗಾದ್ಯಸ್ಯಾ ನಾಗಚ್ಛತಿ ಪ್ರಿಯಃ ।<br/>
ತದನಾಗತದುಃಖಾರ್ತಾ ವಿರಹೋತ್ಕಂಠಿತಾ ತು ಸಾ ॥೨೧೪॥

ಸುರತಾತಿರಸೈರ್ಬದ್ಧೋ ಯಸ್ಯಾಃ ಪಾರ್ಶ್ವೇ ತು ನಾಯಕಃ ।<br/>
ಸಾಂದ್ರಾಮೋದಗುಣಪ್ರಾಪ್ತಾ ಭವೇತ್ ಸ್ವಾಧೀನಭರ್ತೃಕಾ ॥೨೧೫॥

ಈರ್ಷ್ಯಾಕಲಹನಿಷ್ಕ್ರಾಂತೋ ಯಸ್ಯಾ ನಾಗಚ್ಛತಿ ಪ್ರಿಯಃ ।<br/>
ಸಾಮರ್ಷವಶಸಂಪ್ರಾಪ್ತಾ ಕಲಹಾಂತರಿತಾ ಭವೇತ್ ॥೨೧೬॥

ವ್ಯಾಸಂಗಾದುಚಿತೇ ಯಸ್ಯಾ ವಾಸಕೇ ನಾಗತಃ ಪ್ರಿಯಃ ।<br/>
ತದನಾಗಮದುಃಖಾರ್ತಾ ಖಂಡಿತಾ ಸಾ ಪ್ರಕೀರ್ತಿತಾ ॥೨೧೭॥

ಯಸ್ಯಾ ದೂತೀಂ ಪ್ರಿಯಃ ಪ್ರೇಷ್ಯ ದತ್ತ್ವಾ ಸಂಕೇತಮೇವ ವಾ ।<br/>
ನಾಗತಃ ಕಾರಣೇನೇಹ ವಿಪ್ರಲಬ್ಧಾ ತು ಸಾ ಭವೇತ್ ॥೨೧೮॥

ನಾನಾಕಾರ್ಯಾಣಿ ಸಂಧಾಯ ಯಸ್ಯಾ ವೈ ಪ್ರೋಷಿತಃ ಪ್ರಿಯಃ ।<br/>
ಸಾರೂಢಾಲಕಕೇಶಾಂತಾ ಭವೇತ್ ಪ್ರೋಷಿತಭರ್ತೃಕಾ ॥೨೧೯॥

ಹಿತ್ವಾ ಲಜ್ಜಾಂ ತು ಯಾ ಶ್ಲಿಷ್ಟಾ ಮದೇನ ಮದನೇನ ಚ ।<br/>
ಅಭಿಸಾರಯತೇ ಕಾಂತಂ ಸಾ ಭವೇದಭಿಸಾರಿಕಾ ॥೨೨೦॥

ಆಸ್ವವಸ್ಥಾಸು ವಿಜ್ಞೇಯಾ ನಾಯಿಕಾ ನಾಟಕಾಶ್ರಯಾ ।<br/>
ಏತಾಸಾಂ ಚೈವ ವಕ್ಷ್ಯಾಮಿ ಕಾಮತಂತ್ರಮನೇಕಧಾ ॥೨೨೧॥

ಚಿಂತಾನಿಃಶ್ವಾಸಖೇದೇನ ಹೃದ್ದಾಹಾಭಿನಯೇನ ಚ ।<br/>
ಸಖೀಭಿಃ ಸಹ ಸಂಲಾಪೈರಾತ್ಮಾವಸ್ಥಾವಲೋಕನೈಃ ॥೨೨೨॥

ಗ್ಲಾನಿದೈನ್ಯಾಶ್ರುಪಾತೈಶ್ಚ ರೋಷಸ್ಯಾಗಮನೇನ ಚ ।<br/>
ನಿರ್ಭೂಷಣಮೃಜಾತ್ವೇನ ದುಃಖೇನ ರುದಿತೇನ ಚ ॥೨೨೩॥

ಖಂಡಿತಾ ವಿಪ್ರಲಬ್ಧಾ ವಾ ಕಲಹಾಂತರಿತಾಪಿ ವಾ ।<br/>
ತಥಾ ಪ್ರೋಷಿತಕಾಂತಾ ಚ ಭಾವಾನೇತಾನ್ ಪ್ರಯೋಜಯೇತ್ ॥೨೨೪॥

ವಿಚಿತ್ರೋಜ್ಜ್ವಲವೇಷಾ ತು ಪ್ರಮೋದೋದ್ಯೋತಿತಾನನಾ ।<br/>
ಉದೀರ್ಣಶೋಭಾ ಚ ತಥಾ ಕಾರ್ಯಾ ಸ್ವಾಧೀನಭರ್ತೃಕಾ ॥೨೨೫॥

ವೇಶ್ಯಾಯಾಃ ಕುಲಜಾಯಾಯಾಶ್ಚ ಪ್ರೇಷ್ಯಾಯಾಶ್ಚ ಪ್ರಯೋಕ್ತೃಭಿಃ ।<br/>
ಏಭಿರ್ಭಾವವಿಶೇಷೈಸ್ತು ಕರ್ತವ್ಯಮಭಿಸಾರಣಮ್ ॥೨೨೬॥

ಸಮದಾ ಮೃದುಚೇಷ್ಟಾ ಚ ತಥಾ ಪರಿಜನಾವೃತಾ ।<br/>
ನಾನಾಭರಣಚಿತ್ರಾಂಗೀ ಗಚ್ಛೇದ್ವೇಶ್ಯಾಂಗನಾ ಶನೈಃ ॥೨೨೭॥

ಸಂಲೀನಾ ಸ್ವೇಷು ಗಾತ್ರೇಷು ತ್ರಸ್ತಾ ವಿನಮಿತಾನನಾ ।<br/>
ಅವಕುಂಠನಸಂವಿತಾ ಹಚ್ಛೇತ್ತು ಕುಲಜಾಂಗನಾ ॥೨೨೮॥

ಮದಸ್ಖಲಿತಸಂಲಾಪಾ ವಿಭ್ರಮೋತ್ಫುಲ್ಲಲೋಚನಾ ।<br/>
ಆವಿದ್ಧಗತಿಸಂಚಾರಾ ಗಚ್ಛೇತ್ಪ್ರೇಷ್ಯಾ ಸಮುದ್ಧತಮ್ ॥೨೨೯॥

ಗತ್ವಾ ಸಾ ಚೇದ್ಯದಾ ತತ್ರ ಪಶ್ಯೇತ್ಸುಪ್ತಂ ಪ್ರಿಯಂ ತದಾ ।<br/>
ಅನೇನ ತೂಪಚಾರೇಣ ತಸ್ಯ ಕುರ್ಯಾತ್ಪ್ರಬೋಧನಮ್ ॥೨೩೦॥

ಅಲಂಕಾರೇಣ ಕುಲಜಾ ವೇಶ್ಯಾ ಗಂಧೈಸ್ತು ಶೀತಲೈಃ ।<br/>
ಪ್ರೇಷ್ಯಾ ತು ವಸ್ತ್ರವ್ಯಜನೈಃ ಕುರ್ವೀತ ಪ್ರತಿಬೋಧನಮ್ ॥೨೩೧॥

ಕುಲಾಂಗನಾನಾಮೇವಾಯಂ ನೋಕ್ತಃ ಕಾಮಾಶ್ರಯೋ ವಿಧಿಃ ।<br/>
ಸರ್ವಾವಸ್ಥಾನುಭಾವ್ಯಂ ಹಿ ಯಸ್ಮಾದ್ಭವತಿ ನಾಟಕಮ್ ॥೨೩೨॥

ನವಕಾಮಪ್ರವೃತ್ತಾಯಾ ಕ್ರುದ್ಧಾಯಾ ವಾ ಸಮಾಗಮೇ ।<br/>
ಸಾಪದೇಶೈರುಪಾಯೈಸ್ತು ವಾಸಕಂ ಸಂಪ್ರಯೋಜಯೇತ್ ॥೨೩೩॥

ನಾನಾಲಂಕರವಸ್ತ್ರಾಣಿ ಗಂಧಮಾಲ್ಯಾನಿ ಚೈವ ಹಿ ।<br/>
ಪ್ರಿಯಯೋಜಿತಭುಕ್ತಾನಿ ನಿಷೇವೇತ ಮುದಾನ್ವಿತಃ ॥೨೩೪॥

ನ ತಥಾ ಭವತಿ ಮನುಷ್ಯೋ ಮದನವಶಃ ಕಾಮಿನೀಮಲಭಮಾನಃ ।<br/>
ದ್ವಿಗುಣೋಪಜಾತಹರ್ಷೋ ಭವತಿ ಯಥ ಸಂಗತಃ ಪ್ರಿಯಯಾ ॥೨೩೫॥

ವಿಲಾಸಭಾವೇಂಗಿತವಾಕ್ಯಲೀಲಾಮಾಧುರ್ಯವಿಸ್ತಾರಗುಣೋಪಪನ್ನಃ ।<br/>
ಪರಸ್ಪರಪ್ರೇಮನಿರೀಕ್ಷಿತೇನ ಸಮಾಗಮಃ ಕಾಮಕೃತಸ್ತು ಕಾರ್ಯಃ ॥೨೩೬॥

ತತಃ ಪ್ರವೃತ್ತೇ ಮದನೇ ಉಪಚಾರಸಮುದ್ಭವೇ ।<br/>
ವಾಸೋಪಚಾರಃ ಕರ್ತವ್ಯೋ ನಾಯಕಾಗಮನಂ ಪ್ರತಿ ॥೨೩೭॥

ಗಂಧಮಾಲ್ಯೇ ಗೃಹೀತ್ವಾ ತು ಚೂರ್ಣವಾಸಸ್ತಥೈವ ಚ ।<br/>
ಆದರ್ಶೋ ಲೀಲಯಾ ಗೃಹ್ಯಶ್ಛಂದತೋ ವಾ ಪುನಃ ಪುನಃ ॥೨೩೮॥

ವಾಸೋಪಚಾರೇ ನಾತ್ಯರ್ಥಂ ಭೂಷಣಗ್ರಹಣಂ ಭವೇತ್ ।<br/>
ರಶನಾನೂಪುರಪ್ರಾಯಂ ಸ್ವನವಚ್ಚ ಪ್ರಶಸ್ಯತೇ ॥೨೩೯॥

ನಾಂಬರಗ್ರಹಣಂ ರಂಗೇ ನ ಸ್ನಾನಂ ನ ವಿಲೇಪನಮ್ ।<br/>
ನಾಂಜನಂ ನಾಂಗರಾಗಶ್ಚ ಕೇಶಸಂಯಮನಂ ತಥಾ ॥೧೪೦॥

ನಾಪ್ರಾವೃತ್ತಾ ನೈಕವಸ್ತ್ರಾ  ನ ರಾಗಮಧರಸ್ಯ ತು ।<br/>
ಉತ್ತಮಾ ಮಧ್ಯಮಾ ವಾಪಿ ಕುರ್ವೀತ ಪ್ರಮದಾ ಕ್ವಚಿತ್ ॥೨೪೧॥

ಅಧಮಾನಾಂ ಭವೇದೇಷ ಸರ್ವ ಏವ ವಿಧಿಃ ಸದಾ ।<br/>
ಕಾರಣಾಂತರಮಾಸಾದ್ಯ ತಸ್ಮಾದಪಿ ನ ಕಾರಯೇತ್ ॥೨೪೨॥

ಪ್ರೇಷ್ಯಾದೀನಾಂ ಚ ನಾರೀಣಾಂ ನರಾಣಾಂ ವಾಪಿ ನಾಟಕೇ ।<br/>
ಭೂಷಣಗ್ರಹಣಂ ಕಾರ್ಯಂ ಪುಷ್ಪಗ್ರಹಣಮೇವ ಚ ॥೨೪೩॥

ಗೃಹೀತಮಂಡನಾ ಚಾಪಿ ಪ್ರತೀಕ್ಷೇತ ಪ್ರಿಯಾಗಮಮ್ ।<br/>
ಲೀಲಯಾ ಮಂಡಿತಂ ವೇಷಂ ಕುರ್ಯಾದ್ಯನ್ನ ವಿರುಧ್ಯತೇ ॥೨೪೪॥

ವಿಧಿವದ್ವಾಸಕಂ ಕುರ್ಯಾನ್ನಾಯಿಕಾ  ನಾಯಕಾಗಮೇ ।<br/>
ಪ್ರತೀಕ್ಷಮಾಣಾ ಚ ತತೋ ನಾಲಿಕಾಶಬ್ದಮಾದಿಶೇತ್ ॥೨೪೫॥

ಶ್ರುತ್ವಾ ತು ನಾಲಿಕಾಶಬ್ದಂ  ನಾಯಕಾಗಮವಿಕ್ಲವಾ ।<br/>
ವಿಷಣ್ಣಾ ವೇಪಮಾನಾ ಚ ಗಚ್ಛೇತ್ತೋರಣಮೇವ ಚ ॥೨೪೬॥

ತೋರಣಂ ವಾಮಹಸ್ತೇನ ಕವಾಟಂ ದಕ್ಷಿಣೇನ ಚ ।<br/>
ಗೃಹೀತ್ವಾ ತೋರಣಾಶ್ಲಿಷ್ಟಾ ಸಂಪ್ರತೀಕ್ಷೇತ ನಾಯಕಮ್ ॥೨೪೭॥

ಶಂಕಾಂ ಚಿಂತಾಂ ಭಯಂ ಚೈವ ಪ್ರಕುರ್ಯಾತ್ತೋರಣಾಶ್ರಿತಾ ।<br/>
ಅದೃಷ್ಟ್ವಾ ರಮಣಂ ನಾರೀ ವಿಷಣ್ಣಾ ಚ ಕ್ಷಣಂ ಭವೇತ್ ॥೨೪೮॥

ದೀರ್ಘಂ ಚೈವ ವಿನಿಃಶ್ವಸ್ಯ ನಯನಾಂಬು ನಿಪಾತಯೇತ್ ।<br/>
ಸನ್ನಂ ಚ ಹೃದಯಂ ಕೃತ್ವಾ ವಿಸೃಜೇತದಂಗಮಾಸನೇ ॥೨೪೯॥

ವ್ಯಾಕ್ಷೇಪಾದ್ವಿಮೃಶೇಚ್ಚಾಪಿ ನಾಯಕಾಗಮನಂ ಪ್ರತಿ ।<br/>
ತೈಸ್ತೈರ್ವಿಚಾರಣೋಪಾಯೈಃ ಶುಭಾಶುಭಸಮುತ್ಥಿತೈಃ ॥೨೫೦॥

ಗುರುಕಾರ್ಯೇಣ ಮಿತ್ರೈರ್ವಾ ಮಂತ್ರಿಣಾ ರಾಜ್ಯಚಿಂತಯಾ ।<br/>
ಅನುಬದ್ಧಃ ಪ್ರಿಯಂ ಕಿಂ ನು ವೃತೋ ವಲ್ಲಭಯಾಪಿ ವಾ ॥೨೫೧॥

ಉತ್ಪಾತಾನ್ನಿರ್ದಿಶೇಚ್ಚಾಪಿ ಶುಭಾಶುಭಸಮುತ್ಥಿತಾನ್ ।<br/>
ನಿಮಿತೈರಾತ್ಮಸಂಸ್ಥೈಸ್ತು ಸ್ಫುರಿತೈಃ ಸ್ಪಂದಿಅತೈಸ್ತಥಾ ॥೨೫೨॥

ಶೋಭನೇಷು ತು ಕಾರ್ಯೇಷು ನಿಮಿತ್ತಂ ವಾಮತಃ ಸ್ತ್ರಿಯಾಃ ।<br/>
ಅನಿಷ್ಟೇಷ್ವಥ ಸರ್ವೇಷು ನಿಮಿತ್ತಂ ದಕ್ಷಿಣಂ ಭವೇತ್ ॥೨೫೩॥

ಸವ್ಯಂ ನೇತ್ರಂ ಲಲಾಟಂ ಚ ಭ್ರೂನಾಸೋಷ್ಠಂ ತಥೈವ ಚ ।<br/>
ಉರುಬಾಹುಸ್ತನಂ ಚೈವ ಸ್ಫುರೇದ್ಯದಿ ಸಮಾಗಮಃ ॥೨೫೪॥

ಏತೇಷಮನ್ಯಥಾಭಾವೇ ದುರ್ನಿಮಿತ್ತಂ ವಿನಿರ್ದಿಶೇತ್ ।<br/>
ದರ್ಶನೇ ದುರ್ನಿಮಿತ್ತಸ್ಯ ಮೋಹಂ ಗಚ್ಛೇತ್ಕ್ಷಣಂ ತತಃ ॥೨೫೫॥

ಅನಾಗಮೇ ನಾಯಕಸ್ಯ ಕಾರ್ಯೋ ಗಂಡಾಶ್ರಯಃ ಕರಃ ।<br/>
ಭೂಷಣೇ ಚಾಪ್ಯವಜ್ಞಾನಂ ರೋದನಂ ಚ ಸಮಾಚರೇತ್ ॥೨೫೬॥

ಅಥ ಚೇಚ್ಛೋಭನಂ ತತ್ಸ್ಯಾನ್ನಿಮಿತ್ತಂ ನಾಯಕಾಗಮೇ ।<br/>
ಸೂಚ್ಯೋ ನಾಯಿಕಯಾಸನ್ನೋ ಗಂಧಾಘ್ರಾಣೇನ ನಾಯಕಃ ॥೨೫೭॥

ದೃಷ್ಟ್ವಾ ಚೋತ್ಥಾಯ ಸಂಹೃಷ್ಟಾ ಪ್ರತ್ಯುದ್ಗಚ್ಛೇದ್ಯಥಾವಿಧಿ ।<br/>
ತತಃ ಕಾಂತಂ ನಿರೀಕ್ಷೇತ ಪ್ರಹರ್ಷೋತ್ಫುಲ್ಲಲೋಚನಾ ॥೨೫೮॥

ಸಖೀಸ್ಕಂಧಾರ್ಪಿತಕರಾ ಕೃತ್ವಾ ಸ್ಥಾನಕಮಾಯತಮ್ ।<br/>
ದರ್ಶಯೇತ ತತಃ ಕಾಂತಂ ಸಚಿಹ್ನಂ ಸರಸವ್ರಣಮ್ ॥೧೫೯॥

ಯದಿ ಸ್ಯಾದಪರಾದ್ಧಸ್ತು ಕೃತೈಸ್ತೈಸ್ತೈರುಪಕ್ರಮೈಃ ।<br/>
ಉಪಾಲಂಭಕೃಅತೈರ್ವಾಕ್ಯೈರುಪಾಲಭ್ಯಸ್ತು ನಾಯಕಃ ॥೨೬೦॥

ಮಾನಾಪಮಾನಸಂಮೋಹೈರವಹಿತ್ಥಭಯಕ್ರಮೈಃ ।<br/>
ವಚನಸ್ಯ ಸಮುತ್ಪತ್ತಿಃ ಸ್ತ್ರೀಣಾಮೀರ್ಷ್ಯಾಕೃತಾ ಭವೇತ್ ॥೨೬೧॥

ವಿಸ್ರಂಭಸ್ನೇಹರಾಗೇಷು ಸಂದೇಹೇ ಪ್ರಣಯೇ ತಥಾ ।<br/>
ಪರಿತೋಷೇ ಚ ಘರ್ಷೇ ಚ ದಾಕ್ಷಿಣ್ಯಾಕ್ಷೇಪವಿಭ್ರಮೇ ॥೨೬೨॥

ಧರ್ಮಾರ್ಥಕಾಮಯೋಗೇಷು ಪ್ರಚ್ಛನ್ನವಚನೇಷು ಚ ।<br/>
ಹಾಸ್ಯೇ ಕುತೂಹಲೇ ಚೈವ ಸಂಭ್ರಮೇ ವ್ಯಸನೇ ತಥಾ ॥೨೬೩॥

ಸ್ತ್ರೀಪುಂಸಯೋಃ ಕ್ರೋಧಕೃತೇ ಪೃಥಙ್ಮಿಶ್ರೇ ತಥಾಪಿ ವಾ ।<br/>
ಅನಾಭಾಷ್ಯೋಽಪಿ ಸಂಭಾಷ್ಯಃ ಪ್ರಿಯ ಏಭಿಸ್ತು ಕಾರಣೈಃ ॥೨೬೪॥

ಯತ್ರ ಸ್ನೇಹೋ ಭವೇತ್ತತ್ರ ಹೀರ್ಷ್ಯಾ ಮದನಸಂಭವಾ ।<br/>
ಚತಸ್ರೋ ಯೋನಯಸ್ತಸ್ಯಾಃ ಕೀರ್ತ್ಯಮಾನಾ ನಿಬೋಧತ ॥೨೬೫॥

ವೈಮನಸ್ಯಂ ವ್ಯಲೀಕಂ ಚ ವಿಪ್ರಿಯಂ ಮನ್ಯುರೇವ ಚ ।<br/>
ಏತೇಷಾಂ ಸಂಪ್ರವಕ್ಷ್ಯಾಮಿ ಲಕ್ಷಣಾನಿ ಯಥಾಕ್ರಮಮ್ ॥೨೬೬॥

ನಿದ್ರಾಖೇದಾಲಸಗತಿಂ ಸಚಿಹ್ನಂ ಸರಸವ್ರಣಮ್ ।<br/>
ಏವವಿಧಂ ಪ್ರಿಯಂ ದೃಷ್ಟ್ವಾ ವೈಮನಸ್ಯಂ ಭವೇತ್ ಸ್ತ್ರಿಯಾಃ ॥೨೬೭॥

ನಿದ್ರಾಭ್ಯಸೂಯಿತಾವೇಕ್ಷಣೇನ ರೋಷಪ್ರಕಂಪಮಾನಾಂಗ್ಯಾ ।<br/>
ಸಾಧ್ವಿತಿ ಸುಷ್ಠ್ವಿತಿ ವಚನೈಃ ಶೋಭತ ಇತ್ಯೇವಮಭಿನೇಯಮ್ ॥೨೬೮॥

ಬಹುಧಾ ವಾರ್ಯಮಾಣೋಽಪಿ ಯಸ್ತಸ್ಮಿನ್ನೇವ ದೃಶ್ಯತೇ ।<br/>
ಸಂಘರ್ಷಮತ್ಸರಾತ್ತತ್ರ ವ್ಯಲೀಕಂ ಜಾಯತೇ ಸ್ತ್ರಿಯಾಃ ॥೨೬೯॥

ಕೃತ್ವೋರಸಿ ವಾಮಕರಂ ದಕ್ಷಿಣಹಸ್ತಂ ತಥಾ ವಿಧುನ್ವಂತ್ಯಾ ।<br/>
ಚರಣವಿನಿಷ್ಠಂಭೇನ ಚ ಕಾರ್ಯೋಽಭಿನಯೋ ವ್ಯಲೀಕೇ ತು ॥೨೭೦॥

ಜೀವಂತ್ಯಾ ತ್ವಯಿ ಜೀವಾಮಿ ದಾಸೋಽಹಂ ತ್ವಂ ಚ ಮೇ ಪ್ರಿಯಾ ।<br/>
ಉಕ್ತ್ವೈವಂ ಯೋಽನ್ಯಥಾ ಕುರ್ಯಾದ್ವಿಪ್ರಿಯಂ ತತ್ರ ಜಾಯತೇ ॥೨೭೧॥

ದೂತೀಲೇಖಪ್ರತಿವಚನಭೇದನೈಃ ಕ್ರೋಧಹಸಿತರುದಿತೈಶ್ಚ  ।<br/>
ವಿಪ್ರಿಯಕರಣೇಽಭಿನಯಃ ಸಶಿರಃಕಂಪೈಶ್ಚ  ಕರ್ತವ್ಯಃ ॥೨೭೨॥

ಪ್ರತಿಪಕ್ಷಸಕಾಶಾತ್ತು ಯಃ ಸೌಭಾಗ್ಯವಿಕತ್ಥನಃ ।<br/>
ಉಪಸರ್ಪೇತ್ ಸಚಿನ್ಹ್ನಸ್ತು ಮನ್ಯುಸ್ತತ್ರೋಪಜಾಯತೇ ॥೨೭೩॥

ವಲಯಪರಿವರ್ತನೈರಥ ಸುಶಿಥಲಮುತ್ಕ್ಷೇಪೇಣೇನ ರಶನಾಯಾಃ ।<br/>
ಮನ್ಯುಸ್ತ್ವಭಿನೇತವ್ಯಃ ಸಶಂಕಿತಂ ಬಾಷ್ಪಪೂರ್ಣಾಕ್ಷ್ಯಾ ॥೨೭೪॥

ದೃಷ್ಟ್ವಾ ಸ್ಥಿತಂ ಪ್ರಿಯತಮಂ ಸಶಂಕಿತಂ ಸಾಪರಾಧಮತಿಲಜ್ಜಮ್ ।<br/>
ಈರ್ಷ್ಯಾವಚನಸಮುತ್ಥೈಃ ಖೇದಯಿತವ್ಯೋ ಹ್ಯುಪಾಲಂಭೈಃ ॥೨೭೫॥

ನ ಚ ನಿಷ್ಠುರಮಭಿಭಾಷ್ಯೋ ನ ಚಾಪ್ಯತಿಕ್ರೋಧನಸ್ತು ಪರಿಹಾಸಃ ।<br/>
ಬಾಷ್ಪೋನ್ಮಿಶ್ರೈರ್ವಚನೈರಾತ್ಮೋಪನ್ಯಾಸಸಂಯುಕ್ತೈಃ ॥೨೭೬॥

ಮಧ್ಯಾಂಗುಲ್ಯಂಗುಷ್ಠಾಗ್ರವಿಚ್ಯವಾತ್ಪಾಣಿನೋರಸಿ ಕೃತೇನ ।<br/>
ಉದ್ವರ್ತಿತನೇತ್ರತಯಾ ಪ್ರತತೈರಭಿವೀಕ್ಷಣೈಶ್ಚಾಪಿ ॥೨೭೭॥

ಕಟಿಹಸ್ತವಿವರ್ತನಯಾ ವಿಚ್ಛಿನ್ನತಯಾ ತಥಾಂಜಲೇಃ ಕರಣಾತ್ ।<br/>
ಮೂರ್ಧಭ್ರಮಣನಿಹಂಚಿತನಿಪಾತಸಂಶ್ಲೇಅಷ್ಣಾಚ್ಚಾಪಿ ॥೨೭೮॥

ಅವಹಿತ್ಥವೀಕ್ಷಣಾದ್ವಾ ಅಂಗುಲಿಭಂಗೇನ ತರ್ಜನೈಲಲಿತೈಃ ।<br/>
ಏಭಿರ್ಭಾವವಿಶೇಷೈರನುನಯನೇಷ್ವಭಿನಯಃ ಕಾರ್ಯಃ ॥೨೭೯॥

ಶೋಭಸೇ ಸಾಧು ದೃಷ್ಟೋಽಸಿ ಗಚ್ಛ ತ್ವಂ ಕಿಂಂ ವಿಲಂಬಸೇ ।<br/>
ಮಾ ಮಾಂ  ಸ್ಪ್ರಾಕ್ಷೀಃ ಪ್ರಿಯಾ ಯತ್ರ ತತ್ರ ಯಾ ತೇ ಹೃದಿ ಸ್ಥಿತಾ ॥೨೮೦॥

ಗಚ್ಛೇತ್ಯುಕ್ತ್ವಾ ಪರಾವೃತ್ಯ ವಿನಿವೃತ್ತಾಂತರೇಣ ತು ।<br/>
ಕೇನಚಿದ್ವಚನಾರ್ಥೇನ ಪ್ರಹರ್ಷಂ ಯೋಜಯೇತ್ಪುನಃ ॥೨೮೧॥

ರಭಸಗ್ರಹಣಾಚ್ಚಾಪಿ ಹಸ್ತೇ ವಸ್ತ್ರೇ ಚ ಮೂರ್ಧನಿ ।<br/>
ಕಾರ್ಯಂ ಪ್ರಸಾದನಂ ನಾರ್ಯಾ ಹ್ಯಪರಾಧಂ ಸಮೀಕ್ಷ್ಯ ತು ॥೨೮೨॥

ಹಸ್ತೇ ವಸ್ತ್ರೇಽಥ ಕೇಶಾಂತೇ ನಾರ್ಯಾಪ್ಯಥ ಗೃಹೀತಯಾ ।<br/>
ಕಾಂತಮೇವೋಪಸರ್ಪಂತ್ಯಾ ಕರ್ತವ್ಯಂ ಮೋಕ್ಷಣಂ ಶನೈಃ ॥೨೮೩॥

ಗೃಹೀತಾಯಾಥ ಕೇಶಾಂತೇ ಹಸ್ತೇ ವಸ್ತ್ರೇಽಥವಾ ಪುನಃ ।<br/>
ಹುಂ ಮುಂಚೇತ್ಯುಪಸರ್ಪಂತ್ಯಾ ವಾಚ್ಯಃ ಸ್ಪರ್ಶಾಲಸಂ ಪ್ರಿಯಃ ॥೨೮೪॥

ಪಾದಾಗ್ರಸ್ಥಿತಯಾ ನಾರ್ಯಾ ಕಿಂಚಿತ್ಕುಟ್ಟಮಿತೋತ್ಕಟಮ್ ।<br/>
ಅಶ್ವಕ್ರಾಂತೇನ  ಕರ್ತವ್ಯಂ ಕೇಶಾನಾಂ ಮೋಕ್ಷಣಂ ಶನೈಃ ॥೨೮೫॥

ಅಮುಚ್ಯಮಾನೇ ಕೇಶಾಂತೇ ಸಂಜಾತಸ್ವೇದಲೇಶಯಾ ।<br/>
ಹಂ ಹು ಮುಂಚಾಪಸರ್ಪೇತಿ ವಾಚ್ಯಃ ಸ್ಪರ್ಶಾಲಸಾಂಗಯಾ ॥೨೮೬॥

ಗಚ್ಛೇತಿ ರೋಷವಾಕ್ಯೇನ ಗತ್ವಾ ಪ್ರತಿನಿವೃತ್ಯ ಚ ।<br/>
ಕೇನಚಿದ್ವಚನಾರ್ಥೇನ ವಾಚ್ಯಂ ಯಾಸ್ಯಸಿ ನೇತಿ ಚ ॥೨೮೭॥

ವಿಧೂನನೇನ ಹಸ್ತೇನ ಹುಂಕಾರಂ ಸಂಪ್ರಯೋಜಯೇತ್ ।<br/>
ಸ ಚಾವಧೂನನೇ ಕಾರ್ಯಃ ಶಪಥೈರ್ವ್ಯಾಜ ಏವ ಚ ॥೨೮೮॥

ಅಕ್ಷ್ಣೋಃ ಸಂವರಣೇ ಕಾರ್ಯಂ ಪೃಷ್ಠತಶ್ಚೋಪಗೂಹನಮ್ ।<br/>
ನಾರ್ಯಾಸ್ತ್ವಪಹೃತೇ ವಸ್ತ್ರೇ ದೀಪಚ್ಛಾದನಮೇವ ಚ ॥೨೮೯॥

ತಾವತ್ ಖೇದಯಿತವ್ಯಸ್ತು ಯಾವತ್ಪಾದಗತೋ ಭವೇತ್ ।<br/>
ತತಶ್ಚರಣಯೋರ್ಯಾತೇ ಕುರ್ಯಾದ್ದೂತೀನಿರೀಕ್ಷಣಮ್ ॥೨೯೦॥

ಉತ್ಥಾಪ್ಯಾಲಿಂಗಯೇಚ್ಚೈವ ನಾಯಿಕಾ ನಾಯಕಂ ತತಃ ।<br/>
ರತಿಭೋಗಗತಾ ಹೃಷ್ಟಾ ಶಯನಾಭಿಮುಖೀ ವ್ರಜೇತ್ ॥೨೯೧॥

ಏತದ್ಗೀತವಿಧಾನೇನ ಸುಕುಮಾರೇಣ ಯೋಜಯೇತ್ ।<br/>
ಯದಾ ಶೃಂಗಾರಸಂಯುಕ್ತಂ ರತಿಸಂಭೋಗಕಾರಣಮ್ ॥೨೯೨॥

ಯದಾ ಚಾಕಾಶಪುರುಷಪರಸ್ಥವಚನಾಶ್ರಯಮ್ ।<br/>
ಭವೇತ್ಕಾವ್ಯಂ ತದಾ ಹ್ಯೇಷ ಕರ್ತವ್ಯೋಽಭಿನಯಃ ಸ್ತ್ರಿಯಾ ॥೨೯೩॥

ಯದಂತಪುರಸಂಬಂಧಂ ಕಾರ್ಯಂ ಭವತಿ ನಾಟಕೇ ।<br/>
ಶೃಂಗಾರರಸಸಂಯುಕ್ತಂ ತತ್ರಾಪ್ಯೇಷ ವಿಧಿರ್ಭವೇತ್॥೨೯೪॥

ನ ಕಾರ್ಯಂ ಶಯನಂ ರಂಗೇ ನಾಟ್ಯಧರ್ಮಂ ವಿಜಾನತಾ ।<br/>
ಕೇನಚಿದ್ವಚನಾರ್ಥೇನ ಅಂಕಚ್ಛೇದೋ ವಿಧೀಯತೇ ॥೨೯೫॥

ಯದ್ವಾ ಶಯೀತಾರ್ಥವಶಾದೇಕಾಕೀ ಸಹಿತೋಽಪಿ ವಾ ।<br/>
ಚುಂಬನಾಲಿಂಗನಂ ಚೈವ ತಥ ಗುಹ್ಯಂ ಚ ಯದ್ಭವೇತ್ ॥೨೯೬॥

ದಂತಚ್ಛೇದ್ಯಂ ನಖಚ್ಛೇದ್ಯಂ ನೀವೀಸ್ರಂಸನಮೇವ ಚ ।<br/>
ಸ್ತನಾಂತರವಿಮರ್ದಂ ಚ ರಂಗಮಧ್ಯೇ ನ ಕಾರಯೇತ್ ॥೨೯೭॥

ಭೋಜನಂ ಸಲಿಲಕ್ರೀಡಾ ತಥಾ ಲಜ್ಜಾಕರಂ ಚ ಯತ್ ।<br/>
ಏವಂವಿಧಂ ಭವೇದ್ಯದ್ಯತ್ತತ್ತದ್ರಂಗೇ ನ ಕಾರಯೇತ್ ॥೨೯೮॥

ಪಿತಾಪುತ್ರಸ್ನುಷಾಶ್ವಶ್ರೂದೃಶ್ಯಂ ಯಸ್ಮಾತ್ತು ನಾಟಕಮ್ ।<br/>
ತಸ್ಮಾದೇತಾನಿ ಸರ್ವಾಣಿ ವರ್ಜನೀಯಾನಿ ಯತ್ನತಃ ॥೨೯೯॥

ವಾಕ್ಯೈಃ ಸಾತಿಶಯೈಃ ಶ್ರವ್ಯೈರ್ಮಧುರೈರ್ನಾತಿನಿಷ್ಠುರೈಃ ।<br/>
ಹಿತೋಪದೇಶಸಂಯುಕ್ತೈಸ್ತಜ್ಜ್ಞಃ ಕುರ್ಯಾತ್ತು ನಾಟಕಮ್ ॥೩೦೦॥

ಏವಮಂತಃಪುರಕೃತಃ ಕಾರ್ಯಸ್ತ್ವಭಿನಯೋ ಬುಧಃ ।<br/>
ಸಮಾಗಮೇಽಥ ನಾರೀಣಾಂ ವಾಚ್ಯಾನಿ ಮದನಾಶ್ರಯೇ ॥೩೦೧॥

ಪ್ರಿಯೇಷು ವಚನಾನೀಹ ಯಾನಿ ತಾನಿ ನಿಬೋಧತ ।<br/>
ಪ್ರಿಅಯಃ ಕಾಂತೋ ವಿನೀತಶ್ಚ ನಾಥಃ ಸ್ವಾಮ್ಯಥ ಜೀವಿತಮ್ ॥೩೦೨॥

ನಂದನಶ್ಚೇತ್ಯಭಿಪ್ರೀತೇ ವಚನಾನಿ ಭವಂತಿ ಹಿ ।<br/>
ದುಃಶೀಲೋಽಥ ದುರಾಚಾರಃ ಶಠೋ ವಾಮೋ ವಿಕತ್ಥನಃ ॥೩೦೩॥

ನಿರ್ಲಜ್ಜೋ ನಿಷ್ಠುರಶ್ಚೈಅವ ಪ್ರಿಯಃ ಕ್ರೋಧೇಽಭಿಧೀಯತೇ ।<br/>
ಯೋ ವಿಪ್ರಿಯಂ ನ ಕುರುತೇ ನ ಚಾಯುಕ್ತಂ ಪ್ರಭಾಷತೇ ॥೩೦೪॥

ತಥಾರ್ಜವಸಮಾಚಾರಃ ಸ ಪ್ರಿಯಸ್ತ್ವಭಿಧೀಯತೇ ।<br/>
ಅನ್ಯನಾರೀಸಮುದ್ಭೂತಂ ಚಿಹ್ನಂ ಯಸ್ಯ ನ ದೃಷ್ಯತೇ ॥೩೦೫॥

ಅಧರೇ ವಾ ಶರೀರೇ ವಾ ಸ ಕಾಂತ ಇತಿ ಭಾಷ್ಯತೇ ।<br/>
ಸಂಕ್ರುದ್ಧೇಽಪಿ ಹಿ ಯೋ ನಾರ್ಯಾ ನೋತ್ತರಂ ಪ್ರತಿಪದ್ಯತೇ ॥೩೦೬॥

ಪರುಷಂ ವಾ ನ ವದತಿ ವಿನೀತಃ ಸಾಽಭಿಧೀಯತೇ ।<br/>
ಹಿತೈಷೀ ರಕ್ಷಣೇ ಶಕ್ತೋ ನ ಮಾನೀ ನ  ಚ ಮತ್ಸರೀ ॥೩೦೭॥

ಸರ್ವಕಾರ್ಯೇಷ್ವಸಂಮೂಢಃ ಸ ನಾಥ ಇತಿ ಸಂಜ್ಞಿತಃ ।<br/>
ಸಾಮದಾನಾರ್ಥಸಂಭೋಗೈಸ್ತಥಾ ಲಾಲನಪಾಲನೈಃ ॥೩೦೮॥

ನಾರೀಂ ನಿಷೇವತೇ ಯಸ್ತು ಸ ಸ್ವಾಮೀತ್ಯಭಿಧೀಯತೇ ।<br/>
ನಾರೀಪ್ಸಿತೈರಭಿಪ್ರಾಯೈರ್ನಿಪುಣಂ ಶಯನಕ್ರಿಯಾಮ್ ॥೩೦೯॥

ಕರೋತಿ ಯಸ್ತು ಸಂಭೋಗೇ ಸ ಜೀವಿತಮಿತಿ ಸ್ಮೃತಃ ।<br/>
ಕುಲೀನೋ ಧೃತಿಮಾಂದಕ್ಷೋ ದಕ್ಷಿಣೋ ವಾಗ್ವಿಶಾರದಃ ॥೩೧೦॥

ಶ್ಲಾಘನೀಯಃ ಸಖೀಮಧ್ಯೇ ನಂದನಃ ಸೋಽಭಿಧೀಯತೇ ।<br/>
ಏತೇ ವಚನವಿನ್ಯಾಸಾ ರತಿಪ್ರೀತಿಕರಾಃ ಸ್ಮೃತಾಃ ॥೩೧೧॥

ತಥಾ ಚಾಪ್ರೀತಿವಾಕ್ಯಾನಿ ಗದತೋ ಮೇ ನಿಬೋಧತ ।<br/>
ನಿಷ್ಠುರಶ್ಚಾಹಿಷ್ಣುಶ್ಚ ಮಾನಿ ಧೃಷ್ಟೋ ವಿಕತ್ಥನಃ ॥೩೧೨॥

ಅನವಸ್ಥಿತಚಿತ್ತಶ್ಚ ದುಃಶೀಲ ಇತಿ ಸ ಸ್ಮೃತಃ ।<br/>
ತಾಡನಂ ಬಂಧನಂ ಚಾಪಿ ಯೋ ವಿಮೃಶ್ಯ ಸಮಾಚರೇತ್ ॥೩೧೩॥

ತಥಾ ಪರುಷವಾಕ್ಯಶ್ಚ ದುರಾಚಾರಃ ಸ ತನ್ಯತೇ ।<br/>
ವಾಚೈಅವ ಮಧುರೋ ಯಸ್ತು ಕರ್ಮಣ ನೋಪಪಾದಕಃ ॥೩೧೪॥

ಯೋಷಿತಃ ಕಿಂಚಿದಪ್ಯರ್ಥಂ ಸ ಶಠಃ ಪರಿಭಾಷ್ಯತೇ ।<br/>
ವಾರ್ಯತೇ ಯತ್ರ ಯತ್ರಾರ್ಥೇ ತತ್ತದೇವ ಕರೋತಿ ಯಃ ॥೩೧೫॥

ವಿಪರೀತನಿವೇಶೀ ಚ ಸ ವಾಮ ಇತಿ ಸಂಜ್ಞಿತಃ ।<br/>
ಸರಸವ್ರಣಚಿಹ್ನೋ ಯಃ ಸ್ತ್ರೀಸೌಭಾಗ್ಯವಿಕತ್ಥನಃ ॥೩೧೬॥

ಅತಿಮಾನೀ ತಥಾ ಸ್ತಬ್ಧೋ ವಿಕತ್ಥನ ಇತಿ ಸ್ಮೃತಃ ।<br/>
ವಾರ್ಯಮಾಣೋ ದೃಢತರಂ ಯೋ ನಾರೀಮುಪಸರ್ಪತಿ ॥೩೧೭॥

ಸಚಿಹ್ನಾಃ ಸಾಪರಾಧಶ್ಚ ಸ ನಿರ್ಲಜ್ಜ ಇತಿ ಸ್ಮೃತಃ ।<br/>
ಯೋಽಪರಾದ್ಧಸ್ತು ಸಹಸಾ ನಾರೀಂ ಸೇವಿತುಮಿಚ್ಛತಿ ॥೩೧೮॥

ಅಪ್ರಸಾದನಬುದ್ಧಿಶ್ಚ ನಿಷ್ಠುರಃ ಸೋಽಭಿಧೀಯತೇ ।<br/>
ಏತೇ ವಚನವಿನ್ಯಾಸಾಃ ಪ್ರಿಯಾಪ್ರಿಯವಿಭಾಷಿತಾಃ ॥೩೧೯॥

ನರ್ತಕೀಸಂಶ್ರಿತಾಃ ಕಾರ್ಯಾ ಬಹವೋಽನ್ಯೇಽಪಿ ನಾಟಕೇ ।<br/>
ಏಷ ಗೀತವಿಧಾನೇ ತು ಸುಕುಮಾರೇ ವಿಧಿರ್ಭವೇತ್ ॥೩೨೦॥

ಶೃಂಗಾರರಸಸಂಭೂತೋ ರತಿಸಂಭೋಗಖೇದನಃ ।<br/>
ಯಚ್ಚೈವಾಕಾಶಪುರುಷಂ ಪರಸ್ಥವಚನಾಶ್ರಯಮ್ ॥೩೨೧॥

ಶೃಂಗಾರ ಏವಂ ವಾಚ್ಯಂ ಸ್ಯಾತ್ತತ್ರಾಪ್ಯೇಷ ಕ್ರಮೋ ಭವೇತ್ ।<br/>
ಯದ್ವಾ ಪುರುಸಂಬಂಧಂ ಕಾರ್ಯಂ ಭವತಿ ನಾಟಕೇ ॥೩೨೨॥

ಶೃಂಗಾರರಸಸಂಯುಕ್ತಂ ತತ್ರಾಪ್ಯೇಷ ಕ್ರಮೋ ಭವೇತ್ ।<br/>
ಏವಮಂತಃಪುರಗತಃ ಪ್ರಯೋಜ್ಯೋಽಭಿನಯೋ ಭವೇತ್ ॥೩೨೩॥

ದಿವ್ಯಾಂಗನಾನಾಂ ತು ವಿಧಿಂ ವ್ಯಾಖ್ಯಾಸ್ಯಮ್ಯನುಪೂರ್ವಶಃ ।<br/>
ನಿತ್ಯಮೇವೋಜ್ವಲೋ ವೇಷೋ ನಿತ್ಯಂ ಪ್ರಮುದಿತಂ ಮನಃ ॥೩೨೪॥

ನಿತ್ಯಮೇವ ಸುಖಃ ಕಾಲೋ ದೇವಾನಾಂ ಲಲಿತಾಶ್ರಯಃ ।<br/>
ನ ಚೈರ್ಷ್ಯಾ ನೈವ ಚ ಕ್ರೋಧೋ ನಾಸೂಯಾ ನ ಪ್ರಸಾದನಮ್ ॥೩೨೫॥

ದಿವ್ಯಾನಾಂ ದೃಷ್ಯತೇ ಪುಂಸಾಂ ಶೃಂಗಾರೇ ಯೋಷಿತಾಂ ತಥಾ ।<br/>
ಯೇ ಭಾವಾ ಮಾನುಷಾಣಾಂ ಸ್ಯುರ್ಯದಂಗಂ ಯಚ್ಚ ಚೇಷ್ಟಿತಮ್ ॥೩೨೬॥

ಸರ್ವಂ ತದೇವ ಕರ್ತವ್ಯಂ ದಿವ್ಯೈರ್ಮಾನುಷಸಂಗಮೇ ।<br/>
ಯದಾ ಮಾನುಷಸಂಭೋಗೋ ದಿವ್ಯಾನಾಂ ಯೋಷಿತಾಂ ಭವತ್ ॥೩೨೭॥

ತದಾ ಸರ್ವಾಃ ಪ್ರಕರ್ತವ್ಯಾ ಯೇ ಭಾವಾ ಮಾನುಷಾಶ್ರಯಾಃ ।<br/>
ಶಾಪಭ್ರಂಶಾತ್ತು ದಿವ್ಯಾನಾಂ ತಥಾ ಚಾಪತ್ಯಲಿಪ್ಸಯಾ ॥೩೨೮॥

ಕಾರ್ಯೋ ಮಾನುಷಸಂಯೋಗಃ ಶೃಂಗಾರರಸಸಂಶ್ರಯಃ ।<br/>
ಪುಷ್ಪೈರ್ಭೂಷಣಜೈಃ ಶಬ್ದೈರದೃಶ್ಯಾಪಿ ಪ್ರಲೋಭಯೇತ್ ॥೩೨೯॥

ಪುನಃ ಸಂದರ್ಶನಂ ದತ್ತ್ವಾ ಕ್ಷಣಾದಂತರಿತಾ ಭವೇತ್ ।<br/>
ವಸ್ತ್ರಾಭರಣಮಾಲ್ಯಾದ್ಯೈರ್ಲೇಖಸಂಪ್ರೇಷಣೈರಪಿ ॥೩೩೦॥

ಈದೃಶೈರುಪಚಾರೈಸ್ತು ಸಮುನ್ಮಾದ್ಯಸ್ತು ನಾಯಕಃ ।<br/>
ಉನ್ಮಾದನಾತ್ಸಮುದ್ಭೂತಃ ಕಾಮೋ ರತಿಕರೋ ಭವೇತ್ ॥೩೩೧॥

ಸ್ವಭಾವೋಪಗತೋ ಯಸ್ತು ನಾಸಾವತ್ಯರ್ಥಭಾವಿಕಃ ।<br/>
ಏವಂ ರಾಜೋಪಚಾರೋ ಹಿ ಕರ್ತವ್ಯೋಽಭ್ಯಂತರಾಶ್ರಯಃ ॥೩೩೨॥

ಬಾಹ್ಯಮಪ್ಯುಪಚಾರಂ  ತು ಪ್ರವಕ್ಷ್ಯಾಮ್ಯಥ ವೈಶಿಕೇ ।<br/>
ಇತಿ ಭಾರತೀಯೇ ನಾಟ್ಯಶಾಸ್ತ್ರೇ ಸಾಮಾನ್ಯಾಭಿನಯೋ ನಾಮಾಧ್ಯಾಯೋ ದ್ವಾವಿಂಶಃ ॥

---

[← Previous](chapter_21.md) | [Next →](chapter_23.md)
