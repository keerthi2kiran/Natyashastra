# ನಾಟ್ಯಶಾಸ್ತ್ರಮ್ ಅಧ್ಯಾಯ ೧೭ ಕಾಕುಸ್ವರವ್ಯಂಜನಃ॥ ಶ್ರೀರಸ್ತು ॥

ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್
            ಅಥ ಸಪ್ತದಶೋಽಧ್ಯಾಯಃ ।
ಏವಂ ತು ಸಂಸ್ಕೃತಂ ಪಾಠ್ಯಂ ಮಯಾ ಪ್ರೋಕ್ತಂ ದ್ವಿಜೋತ್ತಮಾಃ ।
ಪ್ರಾಕೃತಸ್ಯಾಪಿ ಪಾಠ್ಯಸ್ಯ ಸಂಪ್ರವಕ್ಷ್ಯಾಮಿ ಲಕ್ಷಣಮ್ ॥ ೧॥

ಏತದೇವ ವಿಪರ್ಯಸ್ತಂ ಸಂಸ್ಕಾರಗುಣವರ್ಜಿತಮ್ ।
ವಿಜ್ಞೇಯಂ ಪ್ರಾಕೃತಂ ಪಾಠ್ಯಂ ನಾನಾವಸ್ಥಾಂತರಾತ್ಮಕಮ್ ॥ ೨॥

ತ್ರಿವಿಧಂ ತಚ್ಚ ವಿಜ್ಞೇಯಂ ನಾಟ್ಯಯೋಗೇ ಸಮಾಸತಃ ।
ಸಮಾನಶಬ್ದಂ ವಿಭ್ರಷ್ಟಂ ದೇಶೀಗತಮಥಾಪಿ ಚ ॥ ೩॥

ಕಮಲಾಮಲರೇಣುತರಂಗಲೋಲಸಲಿಲಾದಿವಾಕ್ಯಸಂಪನ್ನಮ್ ।
ಪ್ರಾಕೃತಬಂಧೇಷ್ವೇವಂ ಸಂಸ್ಕೃತಮಪಿ ಯೋಗಮುಪಯಾತಿ ॥ ೪॥

ಯೇ ವರ್ಣಾಃ ಸಂಯೋಗಾತ್ ಸ್ವರವರ್ಣಾನ್ಯತ್ವಂ ನ್ಯೂನತಾಂ ಚಾಪಿ ।
ಗಚ್ಛಂತಿ ಪದನ್ಯಸ್ತಾಸ್ತೇ ವಿಭ್ರಷ್ಟಾ ಇತಿ ಜ್ಞೇಯಾಃ ॥ ೫॥

ಯೇ ವರ್ಣಾ ವರ್ಣಗತಾ ವ್ಯಂಜನಯುಕ್ತಾಶ್ಚ ಯೇ ಸ್ವರಾ ನಿಯತಾಃ ।
ತಾನಪರಸ್ಪರವೃತ್ತೇ ಪ್ರಾಕೃತಯುಕ್ತ್ಯಾ ಪ್ರವಕ್ಷ್ಯಾಮಿ ॥ ೬॥

ಯಥಾ -
ಏಓಆರಪರಾಣಿಅ ಅಂ ಆರಪರಂ ಅ ಪಾಅಏ ಣತ್ಥಿ ।
ಬಸಆರಮಜ್ಝಿಮಾಇ ಅ ಕಚ ವಗ್ಗತವಾಣಿಹಣಾಇಮ್ ॥ ೭॥

ವಚ್ಚಂತಿ ಕಗತದಯವಾ ಲೋಪಂ ಅತ್ಥಂ ಚ ಸೇ ವಹಂತಿ ಸರಾ ।
ಖಧಥಧಭಾ ಉಣ ಹತ್ತಂ ಉರ್ವೇತಿ ಅತ್ಥಂ ಅ ಮುಂಚಂತಾ ॥ ೮॥

ಉಪ್ಪರಹುತ್ತರಆರೋ ಹೇಟಾಹುತ್ತೋ ಅ ಪಾಅಏ ಣತ್ಥಿ ।
ಮೋತ್ತೂಣ ಭದ್ರಚೋದ್ರಹ ಪದ್ರಹ್ವದಚಂದ್ರಜಾಈ ಸ ॥ ೯॥

ಖಧಥಧಭಾಣ ಹಆರೋ ಮುಹಮೇಹಕಹಾವಹೂಪಹ್ವಏಸು ।
ಕಗತದಯವಾಣ ಣಿಚ್ಚಂ ವೀಯಮ್ಮಿ ಠಿಓ ಸರೋ ಹೋಈ ॥ ೧೦॥

ಛ ಇತಿ ಷಕಾರೋ ನಿತ್ಯಂ ಬೋದ್ಧವ್ಯಃ ಷಟಪದಾದಿಯೋಗೇಷು ।
ಕಿಲ ಶಬ್ದಾಂತ್ಯೋ ರೇಫೋ ಭವತಿ ತಥಾ ಖು ತ್ತಿ ಖಲುಶಬ್ದಃ ॥ ೧೧॥

ಡ ಇತಿ ಚ ಭವತಿ ಟಕಾರೋ ಭಟಕಟಕಕುಟೀತಟಾದ್ಯೇಷು ।
ಸತ್ವಂ ಚ ಭವತಿ ಶಷಯೋಃ ಸರ್ವತ್ರ ತಥಾ ಹಿ ಸ ಸ ಆದೇಶಃ ॥ ೧೨॥

ಅಷ್ಟಸ್ಪಶ್ಚ ದಕಾರೋ ಭವತ್ಯನಾದೌ ತಕಾರ ಇತರಾದ್ಯಃ ।
ಬಡವಾತಡಾಗತುಲ್ಯೋ ಭವತಿ ಡಕಾರೋಽಪಿ ಚ ಕಕಾರಃ ॥ ೧೩॥

ವರ್ಧನಗತೇ ಚ ಭಾವೇ ಧಕಾರವರ್ಣೋಽಪಿ ಢತ್ವಮುಪಯಾತಿ ।
ಸರ್ವತ್ರ ಚ ಪ್ರಯೋಗೇ ಭವತಿ ನಕಾರೋಽಪಿ ಚ ಣಕಾರಃ ॥ ೧೪॥

ಆಪಾನಮ್ ಆವಾನಂ ಭವತಿ ಪಕಾರೇನ ವತ್ವಯುಕ್ತೇನ ।
ಅಯಥಾತಥಾದಿಕೇಷು ತು ಭಕಾರವರ್ಣೋ ವ್ರಜೀತ ಹತ್ವಮ್ ॥ ೧೫॥

ಪರುಷಂ ಫರುಸಂ ವಿದ್ಯಾತ್ಪಕಾರವರ್ಣೋಽಪಿ ಫತ್ವಮುಪಯಾತಿ ।
ಯಸ್ತು ಮೃತಃ ಸೋಽಪಿ ಮಓ ಯಶ್ಚ ಮೃಗಃ ಸೋಽಪಿ ಹಿ ತಥೈವ ॥ ೧೬॥

ಓಕಾರತ್ವಂ ಗಚ್ಛೇದೌಕಾರಶ್ಚೌಷಧಾದಿಷು ನಿಯುಕ್ತಃ ।
ಪ್ರಚಲಾಚಿರಾಚಲಾದಿಷು ಭವತಿ ಚಕಾರೋಽಪಿ ತು ಯಕಾರಃ ॥ ೧೭॥

ಅಪರಸ್ಪರನಿಷ್ಪನ್ನಾ ಹ್ಯೇವಂ ಪ್ರಾಕೃತಸಮಾಶ್ರಯಾ ವರ್ಣಾಃ ।
ಸಂಯುಕ್ತಾನಾಂ ತು ಪುನರ್ವಕ್ಷ್ಯೇ ಪರಿವೃತ್ತಿಸಂಯೋಗಮ್ ॥ ೧೮॥

ಶ್ಚಪ್ಸತ್ಸಧ್ಯಾಃ ಛ ಇತಿ ತಥಾಭ್ಯಹ್ಯಧ್ಯಾ
ಭವಂತಿ ತು ಝಕಾರಾಃ ।
ಷ್ಟಃ ಟ್ಠಃ ಸ್ತಃ ಸ್ಥಃ ಷ್ಮೌ ಮ್ಹಃ
ಕ್ಷ್ಣೋ ಹ್ಣಃ ಷ್ಣೋ ಣ್ಹಃ ಕ್ಷಃ ಖಕಾರರೂಪೋಽಪಿ ॥ ೧೯॥

ಆಶ್ಚರ್ಯಂ ಅಚ್ಛರಿಯಂ ನಿಶ್ಚಯಮಿಚ್ಛಂತಿ ಣಿಚ್ಛಯಂ ಚ ಯಥಾ ।
ವತ್ಸಂ ವಚ್ಛಂ ಚ ಯಥಾ ಅಪ್ಸರಸಂ ತದ್ವದಚ್ಛರಅಮ್ ॥ ೨೦॥

ಉತ್ಸಾಹೋ ಉಚ್ಛಾಹೋ ಪಥ್ಯಂ ಚ ಪಚ್ಛಂ ವಿಜ್ಞೇಯಮ್ ।
ತುಭ್ಯಂ ತುಜ್ಝಂ ಮಹ್ಯಂ ಮಜ್ಝಂ ವಿಂಧ್ಯಶ್ಚ ಭವತಿ ವಿಂಜ್ಝೋತ್ತಿ ॥ ೨೧॥

ದಷ್ಟೋ ವಟ್ಠೋತ್ತಿ ತಹಾ ಹಸ್ತೋಽಪಿ ಚ ಭವತಿ ಹತ್ಥೋತ್ತಿ ।
ಗ್ರೀಷ್ಮೋ ಗಿಮ್ಹೋತ್ತಿ ತಥಾ ಶ್ಲಕ್ಷ್ಣಂ ಸಹ್ಣಂ ಸದಾ ತು ವಿಜ್ಞೇಯಮ್ ॥ ೨೨॥

ಉಷ್ಣಂ ಉಹ್ಣಂ ಯಕ್ಷೋ ಜಕ್ಖೋ ಪರ್ಯಂಕೋ ಭವತಿ ಪಲ್ಲಂಕು ।
ವಿಪರೀತಂ ಹಮಯೋಗೇ ಬ್ರಹ್ಮಾದೌ ಸ್ಯಾದ್ ಬೃಹಸ್ಪತೌ ಫತ್ವಮ್ ॥ ೨೩॥

ಯಜ್ಞೋ ಭವತಿ ನ ಜನ್ನೋ ಭೀಷ್ಮೋ ಭಿಮ್ಹೋತ್ತಿ ವಿಜ್ಞೇಯಃ ।
ಉಪರಿಗತೋಽಧಸ್ತಾದ್ವಾ ಭವೇತ್ಕಕಾರಾದಿಕಸ್ತು ಯೋ ವರ್ಣಃ ॥ ೨೪॥

ಸ ಹಿ ಸಂಯೋಗವಿಹೀನಃ ಶುದ್ಧಃ ಕಾರ್ಯಃ ಪ್ರಯೋಗೇಽಸ್ಮಿನ್ ।
ಏವಮೇತತ್ತು ವಿಜ್ಞೇಯಂ ಪ್ರಾಕೃತಂ ಸಂಸ್ಕೃತಂ ತಥಾ ॥ ೨೫॥

ಅತ ಊರ್ಧ್ವಂ ಪ್ರವಕ್ಷ್ಯಾಮಿ ದೇಶಭಾಷಾವಿಕಲ್ಪನಮ್ ।
ಭಾಷಾ ಚತುರ್ವಿಧಾ ಜ್ಞೇಯಾ ದಶರೂಪೇ ಪ್ರಯೋಗತಃ ॥ ೨೬॥

ಸಂಸ್ಕೃತಂ ಪ್ರಾಕೃತಂ ಚೈವ ಯತ್ರ ಪಾಠ್ಯಂ ಪ್ರಯುಜ್ಯತೇ ।
ಅತಿಭಾಷಾರ್ಯಭಾಷಾ ಚ ಜಾತಿಭಾಷಾ ತಥೈವ ಚ ॥ ೨೭॥

ತಥಾ ಯೋನ್ಯಂತರೀ ಚೈವ ಭಾಷಾ ನಾಟ್ಯೇ ಪ್ರಕೀರ್ತಿತಾ ।
ಅತಿಭಾಷಾ ತು ದೇವಾನಾಮಾರ್ಯಭಾಷಾ ತು ಭೂಭುಜಾಮ್ ॥ ೨೮॥

ಸಂಸ್ಕಾರಪಾಠ್ಯಸಂಯುಕ್ತಾ ಸಮ್ಯಙ್ ನ್ಯಾಯ್ಯಪ್ರತಿಷ್ಠಿತಾ ।
ವಿವಿಧಾ ಜಾತಿಭಾಷಾ ಚ ಪ್ರಯೋಗೇ ಸಮುದಾಹೃತಾ ॥ ೨೯॥

ಮ್ಲೇಚ್ಛಶಬ್ದೋಪಚಾರಾ ಚ ಭಾರತಂ ವರ್ಷಮಾಶ್ರಿತಾ ।
ಅಥ ಯೋನ್ಯಂತರೀ ಭಾಷಾ ಗ್ರಾಮ್ಯಾರಣ್ಯಪಶೂದ್ಭವಾ ॥ ೩೦॥

ನಾನಾವಿಹಂಗಜಾ ಚೈವ ನಾಟ್ಯಧರ್ಮೀ ಪ್ರತಿಷ್ಠಿತಾ ॥ ೩೧॥

ಜಾತಿಭಾಷಾಶ್ರಯಂ ಪಾಠ್ಯಂ ದ್ವಿವಿಧಂ ಸಮುದಾಹೃತಮ್ ।
ಪ್ರಾಕೃತಂ ಸಂಸ್ಕೃತಂ ಚೈವ ಚಾತುರ್ವರ್ಣ್ಯಸಮಾಶ್ರಯಮ್ ।
ಧೀರೋದ್ಧತೇ ಸಲಲಿತೇ ಧೀರೋದಾತ್ತೇ ತಥೈವ ಚ ॥ ೩೨॥

ಧೀರಪ್ರಶಾಂತೇ ಚ ತಥಾ ಪಾಠ್ಯಂ ಯೋಜ್ಯಂ ತು ಸಂಸ್ಕೃತಮ್ ।
ಏಷಾಮೇವ ತು ಸರ್ವೇಷಾಂ ನಾಯಕಾನಾಂ ಪ್ರಯೋಗತಃ ॥ ೩೩॥

ಕಾರಣವ್ಯಪದೇಶೇನ ಪ್ರಾಕೃತಂ ಸಂಪ್ರಯೋಜಯೇತ್ ।
ದಾರಿದ್ರ್ಯಾಧ್ಯಯನಾಭಾವಯದೃಚ್ಛಾದಿಭಿರೇವ ಚ ॥ ೩೪॥

ಐಶ್ವರ್ಯೇಣ ಪ್ರಮತ್ತಾನಾಂ ದಾರಿದ್ರ್ಯೇಣ ಪ್ಲುತಾತ್ಮನಾಮ್ ।
ಅನಧೀತೋತ್ತಮಾನಾಂ ಚ ಸಂಸ್ಕೃತಂ ನ ಪ್ರಯೋಜಯೇತ್ ॥ ೩೫॥

ವ್ಯಾಜಲಿಂಗಪ್ರವಿಷ್ಟಾನಾಂ ಶ್ರಮಣಾನಾಂ ತಪಸ್ವಿನಾಮ್ ।
ಭಿಕ್ಷುಚಕ್ರಚರಾಣಾಂ ಚ ಪ್ರಾಕೃತಂ ಸಂಪ್ರಯೋಜಯೇತ್ ॥ ೩೬॥

ಭಾಗವತತಾಪಸೋನ್ಮತ್ತಬಾಲನೀಚಗ್ರಹೋಪಸೃಷ್ಟೇಷು ।
ಸ್ತ್ರೀನೀಚಜಾತಿಷು ತಥಾ ನಪುಂಸಕೇ ಪ್ರಾಕೃತಂ ಯೋಜ್ಯಮ್ ॥ ೩೭॥

ಪರಿವ್ರಾಣ್ಮುನಿಶಾಕ್ಯೇಷು ಚೋಕ್ಷೇಷು ಶ್ರೋತ್ರಿಯೇಷು ಚ ।
ಶಿಷ್ಟಾ ಯೇ ಚೈವ ಲಿಂಗಸ್ಥಾಃ ಸಂಸ್ಕೃತಂ ತೇಷು ಯೋಜಯೇತ್ ॥ ೩೮॥

ರಾಜ್ಞಾಶ್ಚ ಗಣಿಕಾಯಾಶ್ಚ ಶಿಲ್ಪಕಾರ್ಯಾಸ್ತಥೈವ ಚ ।
ಕಲಾವಸ್ಥಾಂತರಕೃತಂ ಯೋಜ್ಯಂ ಪಾಠ್ಯಂ ತು ಸಂಸ್ಕೃತಮ್ ॥ ೩೯॥

ಸಂಧಿವಿಗ್ರಹಸಂಬಂಧಂ ತಥಾ ಚ ಪ್ರಾಪ್ತವಾಗ್ಗತಿಮ್ ।
ಗ್ರಹನಕ್ಷತ್ರಚರಿತಂ ಖಗಾನಾಂ ರುತಮೇವ ಚ ॥ ೪೦॥

ಸರ್ವಮೇತತ್ತು ವಿಜ್ಞೇಯಂ ಕಾವ್ಯಬಂಧೇ ಶುಭಾಶುಭಮ್ ॥ ೪೧॥

ಕ್ರೀಡಾರ್ಥಂ ಸರ್ವಲೋಕಸ್ಯ ಪ್ರಯೋಗೇ ಚ ಸುಖಾಶ್ರಯಮ್ ।
ಕಲಾಭ್ಯಾಸಾಶ್ರಯಂ ಚೈವ ಪಾಠ್ಯಂ ವೇಶ್ಯಾಸು ಸಂಸ್ಕೃತಮ್ ॥ ೪೨॥

ಕಲೋಪಚಾರಜ್ಞಾನಾರ್ಥಂ ಕ್ರೀಡಾರ್ಥಂ ಪಾರ್ಥಿವಸ್ಯ ಚ ।
ನಿರ್ದಿಷ್ಟಂ ಶಿಲ್ಪಕಾರ್ಯಾಸ್ತು ನಾಟಕೇ ಸಂಸ್ಕೃತಂ ವಚಃ ॥ ೪೩॥

ಆಮ್ನಾಯಸಿದ್ಧಂ ಸರ್ವಾಸಾಂ ಶುಭಮಪ್ಸರಸಾಂ ವಚಃ ।
ಸಂಸರ್ಗಾದ್ದೇವತಾನಾಂ ಚ ತದ್ಧಿ ಲೋಕೋಽನುವರ್ತತೇ ॥ ೪೪॥

ಛಂದತಃ ಪ್ರಾಕೃತಂ ಪಾಠ್ಯಂ ಸ್ಮೃತಮಪ್ಸರಸಾಂ ಭುವಿ ।
ಮಾನುಷಾಣಾಂ ಚ ಕರ್ತವ್ಯಂ ಕಾರಣಾರ್ಥವ್ಯಪೇಕ್ಷಯಾ ॥ ೪೫॥

ಸರ್ವಾಸ್ವೇಹ ಹಿ ಶುದ್ಧಾಸು ಜಾತಿಷು ದ್ವಿಜಸತ್ತಮಾಃ ।
ಶೌರಸೇನೀಂ ಸಮಾಶ್ರಿತ್ಯ ಭಾಷಾಂ ಕಾವ್ಯೇಷು ಯೋಜಯೇತ್ ॥ ೪೬॥

ಅಥವಾ ಛಂದತಃ ಕಾರ್ಯಾ ದೇಶಭಾಷಾ ಪ್ರಯೋಕ್ತೃಭಿಃ ।
ನಾನಾದೇಶಸಮುತ್ಥಂ ಹಿ ಕಾವ್ಯಂ ಭವತಿ ನಾಟಕೇ ॥ ೪೭॥

ಮಾಗಧ್ಯವಂತಿಜಾ ಪ್ರಾಚ್ಯಾ ಶೌರಸೇನ್ಯರ್ಧಮಾಗಧೀ ।
ಬಾಹ್ಲೀಕಾ ದಕ್ಷಿಣಾತ್ಯಾ ಚ ಸಪ್ತ ಭಾಷಾಃ ಪ್ರಕೀರ್ತಿತಾಃ ॥ ೪೮॥

ಶಕಾರಾಭೀರಚಂಡಾಲಶವರದ್ರಮಿಲೋದ್ರಜಾಃ ।
ಹೀನಾ ವನೇಚರಾಣಾಂ ಚ ವಿಭಾಷಾ ನಾಟಕೇ ಸ್ಮೃತಾ ॥ ೪೯॥

ಮಾಗಧೀ ತು ನರೇಂದ್ರಾಣಾಮಂತಃಪುರಸಮಾಶ್ರಯಾ ।
ಚೇಟಾನಾಂ ರಾಜಪುತ್ರಾಣಾಂ ಶ್ರೇಷ್ಠಿನಾಂ ಚಾರ್ಧಮಾಗಧೀ ॥ ೫೦॥

ಪ್ರಾಚ್ಯಾ ವಿದೂಷಕಾದೀನಾಂ ಧೂರ್ತಾನಾಮಪ್ಯವಂತಿಜಾ ।
ನಾಯಿಕಾನಾಂ ಸಖೀನಾಂ ಚ ಶೂರಸೇನ್ಯವಿರೋಧಿನೀ ॥ ೫೧॥

ಯೌಧನಾಗರಕಾದೀನಾಂ ದಕ್ಷಿಣಾತ್ಯಾಥ ದೀವ್ಯತಾಮ್ ।
ಬಾಹ್ಲೀಕಭಾಷೋದೀಚ್ಯಾನಾಂ ಖಸಾನಾಂ ಚ ಸ್ವದೇಶಜಾ ॥ ೫೨॥

ಶಕಾರಘೋಷಕಾದೀನಾಂ ತತ್ಸ್ವಭಾವಶ್ಚ ಯೋ ಗಣಃ ।
ಶಕಾರಭಾಷಾ ಯೋಕ್ತವ್ಯಾ ಚಾಂಡಾಲೀ ಪುಲ್ಕಸಾದಿಷು ॥ ೫೩॥

ಅಂಗಾರಕಾರಕವ್ಯಾಧಕಾಷ್ಠಯಂತ್ರೋಪಜೀವಿನಾಮ್ ।
ಯೋಜ್ಯಾ ಶಕಾರಭಾಷಾ ತು ಕಿಂಚಿದ್ವಾನೌಕಸೀ ತಥಾ ॥ ೫೪॥

ಗಜಾಶ್ವಾಜಾವಿಕೋಷ್ಟ್ರಾದಿಘೋಷಸ್ಥಾನನಿವಾಸಿನಾಮ್ ।
ಆಭೀರೋಕ್ತಿಃ ಶಾವರೀ ವಾ ದ್ರಾಮಿಡೀ ವನಚಾರಿಷು ॥ ೫೫॥

ಸುರಂಗಾಖನಕಾದೀನಾಂ ಸಂಧಿಕಾರಾಶ್ವರಕ್ಷತಾಮ್ ।
ವ್ಯಸನೇ ನಾಯಕಾನಾಂ ಚಾಪ್ಯಾತ್ಮರಕ್ಷಾಸು ಮಾಗಧೀ ॥ ೫೬॥

ನ ಬರ್ಬರಕಿರಾತಾಂಧ್ರದ್ರಮಿಲಾದ್ಯಾಸು ಜಾತಿಷು ।
ನಾಟ್ಯಪ್ರಯೋಗೇ ಕರ್ತವ್ಯಂ ಕಾವ್ಯಂ ಭಾಷಾಸಮಾಶ್ರಿತಮ್ ॥ ೫೭॥

ಗಂಗಾಸಾಗರಮಧ್ಯೇ ತು ಯೇ ದೇಶಾಃ ಸಂಪ್ರಕೀರ್ತಿತಾಃ ।
ಏಕಾರಬಹುಲಾಂ ತೇಷು ಭಾಷಾಂ ತಜ್ಜ್ಞಃ ಪ್ರಯೋಜಯೇತ್ ॥ ೫೮॥

ವಿಂಧ್ಯಸಾಗರಮಧ್ಯೇ ತು ಯೇ ದೇಶಾಃ ಶ್ರುತಿಮಾಗತಾಃ ।
ನಕಾರಬಹುಲಾಂ ತೇಷು ಭಾಷಾಂ ತಜ್ಜ್ಞಃ ಪ್ರಯೋಜಯೇತ್ ॥ ೫೯॥

ಸುರಾಷ್ಟ್ರಾವಂತಿದೇಷೇಷು ವೇತ್ರವತ್ಯುತ್ತರೇಷು ಚ ।
ಯೇ ದೇಶಾಸ್ತೇಷು ಕುರ್ವೀತ ಚಕಾರಪ್ರಾಯಸಂಶ್ರಯಾಮ್ ॥ ೬೦॥

ಹಿಮವತ್ಸಿಂಧುಸೌವೀರಾನ್ಯೇ ಜನಾಃ ಸಮುಪಾಶ್ರಿತಾಃ ।
ಉಕಾರಬಹುಲಾಂ ತಜ್ಜ್ಞಸ್ತೇಷು ಭಾಷಾಂ ಪ್ರಯೋಜಯೇತ್ ॥ ೬೧॥

ಚರ್ಮಣ್ವತೀನದೀತೀರೇ ಯೇ ಚಾರ್ಬುದಸಮಾಶ್ರಿತಾಃ ।
ತಕಾರಬಹುಲಾಂ ನಿತ್ಯಂ ತೇಷು ಭಾಷಾಂ ಪ್ರಯೋಜಯೇತ್ ॥ ೬೨॥

ಏವಂ ಭಾಷಾವಿಧಾನಂ ತು ಕರ್ತವ್ಯಂ ನಾಟಕಾಶ್ರಯಮ್ ।
ಅತ್ರ ನೋಕ್ತಂ ಮಯಾ ಯತ್ತು ಲೋಕಾದ್ ಗ್ರಾಹ್ಯಂ ಬುಧೈಸ್ತು ತತ್ ॥ ೬೩॥

ಏವಂ ಭಾಷಾವಿಧಾನಂ ತು ಮಯಾ ಪ್ರೋಕ್ತಂ ದ್ವಿಜೋತ್ತಮಾಃ ।
ಪುನರ್ವಾಕ್ಯವಿಧಾನಂ ತು ಲೌಕಿಕಂ ಸನ್ನಿಬೋಧತ ॥ ೬೪॥

ಉತ್ತಮೈರ್ಮಧ್ಯಮೈರ್ನೀಚೈರ್ಯೇ ಸಂಭಾಷ್ಯಾ ಯಥಾ ನರಾಃ ।
ಸಮಾನೋತ್ಕೃಷ್ಟಹೀನಾಶ್ಚ ನಾಟಕೇ ತಾನ್ನಿಬೋಧತ ॥ ೬೫॥

ದೇವಾನಾಮಪಿ ಯೇ ದೇವಾ ಮಹಾತ್ಮಾನೋ ಮಹರ್ಷಯಃ ।
ಭಗವನ್ನಿತಿ ತೇ ವಾಚ್ಯಾ ಯಾಸ್ತೇಷಾಂ ಯೋಷಿತಸ್ತಥಾ ॥ ೬೬॥

ದೇವಾಶ್ಚ ಲಿಂಗಿನಶ್ಚೈವ ನಾನಾಶ್ರುತಧರಾಶ್ಚ ಯೇ ।
ಭಗವನ್ನಿತಿ ಯೇ ವಾಚ್ಯಾಃ ಪುರುಷೈಃ ಸ್ತ್ರೀಭಿರೇವ ಚ ॥ ೬೭॥

ಆರ್ಯೇತಿ ಬ್ರಾಹ್ಮಣಂ ಬ್ರೂಯಾನ್ಮಹಾರಾಜೇತಿ ಪಾರ್ಥಿವಮ್ ।
ಉಪಾಧ್ಯಾಯೇತಿ ಚಾಚಾರ್ಯಂ ವೃದ್ಧಂ ತಾತೇತಿ ಚೈವ ಹಿ ॥ ೬೮॥

ನಾಮ್ನಾ ರಾಜೇತಿ ವಾ ವಾಚ್ಯಾ ಬ್ರಾಹ್ಮಣೈಸ್ತು ನರಾಧಿಪಾಃ ।
ತತ್ಕ್ಷಾಮ್ಯಂ ಹಿ ಮಹೀಪಾಲೈರ್ಯಸ್ಮಾತ್ಪೂಜ್ಯಾ ದ್ವಿಜಾಃ ಸ್ಮೃತಾಃ ॥ ೬೯॥

ಬ್ರಾಹ್ಮಣೈಃ ಸಚಿವೋ ವಾಚ್ಯೋ ಹ್ಯಮಾತ್ಯಃ ಸಚಿವೇತಿ ವಾ ।
ಶೇಷೈರನ್ಯೈರ್ಜನೈರ್ವಾಚ್ಯೋ ಹೀನೈರಾರ್ಯೇತಿ ನಿತ್ಯಶಃ ॥ ೭೦॥

ಸಮೈಃ ಸಂಭಾಷಣಂ ಕಾರ್ಯಂ ಯೇನ ನಾಮ್ನಾ ಸ ಸಂಜ್ಞಿತಃ ।
ಹೀನೈಃ ಸಪರಿವಾರಂ ತು ನಾಮ್ನಾ ಸಂಭಾಷ್ಯ ಉತ್ತಮಃ ॥ ೭೧॥

ನಿಯೋಗಾಧಿಕೃತಾಶ್ಚೈವ ಪುರುಷಾ ಯೋಷಿತಸ್ತಥಾ ।
ಕಾರುಕಾಃ ಶಿಲ್ಪಿನಶ್ಚೈವ ಸಂಭಾಷ್ಯಾಸ್ತೇ ತಥೈವ ಹಿ ॥ ೭೨॥

ಮಾರ್ಷೋ ಭಾವೇತಿ ವಕ್ತವ್ಯಃ ಕಿಂಚಿದೂನಸ್ತು ಮಾರ್ಷಕಃ ।
ಸಮಾನೋಽಥ ವಯಸ್ಯೇತಿ ಹಂ ಹ್ವೋ ಹಂಡೇತಿ ವಾಧಮಃ ॥ ೭೩॥

ಆಯುಷ್ಮನ್ನಿತಿ ವಾಚ್ಯಸ್ತು ರಥೀ ಸೂತೇನ ಸರ್ವದಾ ।
ತಪಸ್ವೀತಿ ಪ್ರಶಾಂತಸ್ತು ಸಾಧೋ ಇತಿ ಚ ಶಬ್ದ್ಯತೇ ॥ ೭೪॥

ಸ್ವಾಮೀತಿ ಯುವರಾಜಸ್ತು ಕುಮಾರೋ ಭರ್ತೃದಾರಕಃ ।
ಸೌಮ್ಯ ಭದ್ರಮುಖೇತ್ಯೇವಂ ಹೇ ಪೂರ್ವಂ ಚಾಧಮಂ ವದೇತ್ ॥ ೭೫॥

ಯದ್ಯಸ್ಯ ಕರ್ಮ ಶಿಲ್ಪಂ ವಾ ವಿದ್ಯಾ ವಾ ಜಾತಿರೇವ ವಾ ।
ಸ ತೇನ ನಾಮ್ನಾ ಭಾಷ್ಯೋ ಹಿ ನಾಟಕಾದೌ ಪ್ರಯೋಕ್ತೃಭಿಃ ॥ ೭೬॥

ವತ್ಸ ಪುತ್ರಕ ತಾತೇತಿ ನಾಮ್ನಾ ಗೋತ್ರೇಣ ವಾ ಪುನಃ ।
ವಾಚ್ಯಃ ಶಿಷ್ಯಃ ಸುತೋ ವಾಪಿ ಪಿತ್ರಾ ವಾ ಗುರುಣಾಪಿ ವಾ ॥ ೭೭॥

ಸಂಭಾಷ್ಯಾ ಶಾಕ್ಯನಿರ್ಗ್ರಂಥಾ ಭದಂತೇತಿ ಪ್ರಯೋಕ್ತೃಭಿಃ ।
ಆಮಂತ್ರಣೈಸ್ತು ಪಾಷಂಡಾಃ ಶೇಷಾಃ ಸ್ವಸಮಯಾಶ್ರಿತೈಃ ॥ ೭೮॥

ದೇವೇತಿ ನೃಪತಿರ್ವಾಚ್ಯೋ ಭೃತ್ಯೈಃ ಪ್ರಕೃತಿಭಿಸ್ತಥಾ ।
ಭಟ್ಟೇತಿ ಸಾರ್ವಭೌಮಸ್ತು ನಿತ್ಯಂ ಪರಿಜನೇನ ಹಿ ॥ ೭೯॥

ರಾಜನ್ನಿತ್ಯೃಷಿಭಿರ್ವಾಚ್ಯೋ ಹ್ಯಪತ್ಯಪ್ರತ್ಯಯೇನ ವಾ ।
ವಯಸ್ಯ ರಾಜನ್ನಿತಿ ವಾ ಭವೇದ್ವಾಚ್ಯೋ ಮಹೀಪತಿಃ ॥ ೮೦॥

ವಿದೂಷಕೇಣ ರಾಜ್ಞೀ ಚ ಚೇಟೀ ಚ ಭವತೀತ್ಯಪಿ ।
ನಾಮ್ನಾ ವಯಸ್ಯೇತ್ಯಪಿ ವಾ ರಾಜ್ಞಾ ವಾಚ್ಯೋ ವಿದೂಷಕಃ ॥ ೮೧॥

ಸರ್ವಸ್ತ್ರೀಭಿಃ ಪತಿರ್ವಾಚ್ಯ ಆರ್ಯಪುತ್ರೇತಿ ಯೌವನೇ ।
ಅನ್ಯದಾ ಪುನರಾರ್ಯೇತಿ ಮಹಾರಾಜೇತಿ ಭೂಪತಿಃ ॥ ೮೨॥

ಆರ್ಯೇತಿ ಪೂರ್ವಜೋ ಭ್ರಾತಾ ವಾಚ್ಯಃ ಪುತ್ರ ಇವಾನುಜಃ ।
ಯೋಷಿದ್ಭಿರಥ ಕಾಮ್ಯೇತಿ ರಾಜಪುತ್ರೇತಿ ಯೋಧನೈಃ ॥ ೮೩॥

ಪುರುಷಾಭಾಷಣಂ ಹ್ಯೇವ ಕಾರ್ಯಂ ನಾಟ್ಯೇ ಪ್ರಯೋಕ್ತೃಭಿಃ ।
ಪುನಃ ಸ್ತ್ರೀಣಾಂ ಪ್ರವಕ್ಷ್ಯಾಮಿ ಯಥಾಭಾಷ್ಯಾಸ್ತು ನಾಟಕೇ ॥ ೮೪॥

ತಪಸ್ವಿನ್ಯೋ ದೇವತಾಶ್ಚ ವಾಚ್ಯಾ ಭಗವತೀತಿ ಚ ।
ಗುರುಭಾರ್ಯಾ ತು ವಕ್ತವ್ಯಾ ಸ್ಥಾನೀಯಾ ಭವತೀತಿ ಚ ॥ ೮೫॥

ಗಮ್ಯಾ ಭದ್ರೇತಿ ವಾಚ್ಯಾ ವೈ ವೃದ್ಧಾಂಬೇತಿ ಚ ನಾಟಕೇ ।
ರಾಜಪತ್ನ್ಯಸ್ತು ಸಂಭಾಷ್ಯಾಃ ಸರ್ವಾಃ ಪರಿಜನೇನ ವೈ ॥ ೮೬॥

ಭಟ್ಟಿನೀ ಸ್ವಾಮಿನೀ ದೇವೀತ್ಯೇವಂ ವೈ ನಾಟಕೇ ಬುಧೈಃ ।
ದೇವೀತಿ ಮಹಿಷೀ ವಾಚ್ಯಾ ರಾಜ್ಞಾ ಪರಿಜನೇನ ವಾ ॥ ೮೭॥

ಭೋಗಿನ್ಯಃ ಪರಿಶಿಷ್ಟಾಸ್ತು ಸ್ವಾಮಿನ್ಯ ಇತಿ ವಾ ಪುನಃ ।
ಕುಮಾರ್ಯಶ್ಚೈವ ವಕ್ತವ್ಯಾಃ ಪ್ರೇಷ್ಯಾಭಿರ್ಭರ್ತೃದಾರಿಕಾಃ ॥ ೮೮॥

ಸ್ವಸೇತಿ ಭಗಿನೀ ವಾಚ್ಯಾ ವತ್ಸೇತಿ ಚ ಯವೀಯಸೀ ।
ಬ್ರಾಹ್ಮಣ್ಯಾರ್ಯೇತಿ ವಕ್ತವ್ಯಾ ಲಿಂಗಸ್ಥಾ ವ್ರತಿನೀ ಚ ಯಾ ॥ ೮೯॥

ಪತ್ನೀ ಚಾರ್ಯೇತಿ ಸಂಭಾಷ್ಯಾ ಪಿತೃನಾಮ್ನಾ ಸುತಸ್ಯ ಸಾ ।
ಸಮಾನಾಭಿಸ್ತಥಾ ಸಖ್ಯೋ ಹಲೇತಿ ಸ್ಯಾತ್ಪರಸ್ಪರಮ್ ॥ ೯೦॥

ಪ್ರೇಷ್ಯಾ ಹಜ್ಜೇತಿ ವಕ್ತವ್ಯಾ ಸ್ತ್ರಿಯೋ ಯಾ ತೂತ್ತಮಾ ಭವೇತ್ ।
ಅಜ್ಜುಕೇತಿ ಚ ವಕ್ತವ್ಯಾ ವೇಶ್ಯಾ ಪರಿಜನೇನ ಚ ॥ ೯೧॥

ಅತ್ತೇತಿ ಗಣಿಕಾ ಮಾತಾ ವಾಚ್ಯಾ ಪರಿಜನೇನ ಹಿ ।
ಪ್ರಿಯೇತಿ ಭಾರ್ಯಾ ಶೃಂಗಾರೇ ವಾಚ್ಯಾ ರಾಜ್ಞೇತರೇಣ ವಾ ॥ ೯೨॥

ಪುರೋಧಃ ಸಾರ್ಥವಾಹಾನಾಂ ಭಾರ್ಯಾಸ್ತ್ವಾರ್ಯೇತಿ ಸರ್ವದಾ ।
ತಲ್ಲಿಂಗಾರ್ಥಾನಿ ನಾಮಾನಿ ಕಾರ್ಯಾಣಿ ಕವಿಭಿಃ ಸದಾ ॥ ೯೩॥

ಔತ್ಪತ್ತಿಕಾನಿ ಯಾನಿ ಸ್ಯುರ್ನ ಪ್ರಖ್ಯಾತಾನಿ ನಾಟಕೇ ।
ಬ್ರಹ್ಮಕ್ಷತ್ರಸ್ಯ ನಾಮಾನಿ ಗೋತ್ರಕರ್ಮಾನುರೂಪತಃ ॥ ೯೪॥

ಕಾವ್ಯೇ ಕಾರ್ಯಾಣಿ ಕವಿಭಿಃ ಶರ್ಮವರ್ಮಕೃತಾನಿ ಹಿ ।
ದತ್ತಪ್ರಾಯಾಣಿ ನಾಮಾನಿ ವಣಿಜಾಂ ಸಂಪ್ರಯೋಜಯೇತ್ ॥ ೯೫॥

ಕಾಪಾಲಿಕಾಸ್ತು ಘಂಟಾಂತನಾಮಾನಃ ಸಮುದಾಹೃತಾ ।
ಶೌರ್ಯೋದಾತ್ತಾನಿ ನಾಮಾನಿ ತಥಾ ಶೂರೇಷು ಯೋಜಯೇತ್ ॥ ೯೬॥

ವಿಜಯಾರ್ಥಾನಿ ನಾಮಾನಿ ರಾಜಸ್ತ್ರೀಣಾಂ ತು ನಿತ್ಯಶಃ ।
ದತ್ತಾ ಮಿತ್ರಾ ಸೇನೇತಿ ವೇಶ್ಯಾನಾಮಾನಿ ಯೋಜಯೇತ್ ॥ ೯೭॥

ನಾನಾಕುಸುಮನಾಮಾನಃ ಪ್ರೇಷ್ಯಾಃ ಕಾರ್ಯಾಸ್ತು ನಾಟಕೇ ।
ಮಂಗಲಾರ್ಥಾನಿ ನಾಮಾನಿ ಚೇಟಾನಾಮಪಿ ಯೋಜಯೇತ್ ॥ ೯೮॥

ಗಂಭೀರಾರ್ಥಾನಿ ನಾಮಾನಿ ಹ್ಯುತ್ತಮಾನಾಂ ಪ್ರಯೋಜಯೇತ್ ।
ಯಸ್ಮಾನ್ನಾಮಾನುಸದೃಶಂ ಕರ್ಮ ತೇಷಾಂ ಭವಿಷ್ಯತಿ ॥ ೯೯॥

ಜಾತಿಚೇಷ್ಟಾನುರೂಪಾಣಿ ಶೇಷಾಣಾಮಪಿ ಕಾರಯೇತ್ ।
ನಾಮಾನಿ ಪುರುಷಾಣಾಂ ತು ಸ್ತ್ರೀಣಾಂ ಚೋಕ್ತಾನಿ ತತ್ತ್ವತಃ ॥ ೧೦೦॥

ಏವಂ ನಾಮವಿಧಾನಂ ತು ಕರ್ತವ್ಯಂ ಕವಿಭಿಃ ಸದಾ ।
ಏವಂ ಭಾಷಾವಿಧಾನಂ ತು ಜ್ಞಾತ್ವಾ ಕರ್ಮಾಣ್ಯಶೇಷತಃ ॥ ೧೦೧॥

ಪಾಠ್ಯಗುಣಾನಿದಾನೀಂ ವಕ್ಷ್ಯಾಮಃ । ತದ್ಯಥಾ ಸಪ್ತಸ್ವರಾಃ, ತ್ರೀಣಿ
ಸ್ಥಾನಾನಿ, ಚತ್ವಾರೋ ವರ್ಣಾಃ, ದ್ವಿವಿಧಾ ಕಾಕುಃ, ಷಡಲಂಕಾರಾಃ,
ಷಡಂಗಾನೀತಿ । ಏಷಾಮಿದಾನೀಂ ಲಕ್ಷಣಮಭಿವ್ಯಾಖ್ಯಾಸ್ಯಾಮಃ ।
ತತ್ರ ಸಪ್ತಸ್ವರಾ ನಾಮ -
ಷಡ್ಜರ್ಷಭಗಾಂಧಾರಮಧ್ಯಮಪಂಚಮಧೈವತನಿಷಾದಾಃ ತ ಏತೇ
ರಸೇಷೂಪಪಾದ್ಯಾಃ ॥ ೧೦೨॥

ಯಥಾ -
ತತಃ ಪಾಠ್ಯಂ ಪ್ರಯುಂಜೀತ ಷಡಲಂಕಾರಸಂಯುತಮ್ ।
ಹಾಸ್ಯಶೃಂಗಾರಯೋಃ ಕಾರ್ಯೌ ಸ್ವರೌ ಮಧ್ಯಮಪಂಚಮೌ ॥ ೧೦೩॥

ಷಡ್ಜರ್ಷಭೌ ತಥಾ ಚೈವ ವೀರರೌದ್ರಾದ್ಭುತೇಷ್ವಥ ।
ಗಾಂಧಾರಶ್ಚ ನಿಷಾದಶ್ಚ ಕರ್ತವ್ಯೌ ಕರುಣೇ ರಸೇ ॥ ೧೦೪॥

ಧೈವತಶ್ಚೈವ ಕರ್ತವ್ಯೋ ಬೀಭತ್ಸೇ ಸಭಯಾನಕೇ ।
ತ್ರೀಣಿ ಸ್ಥಾನಾನಿ - ಉರಃ ಕಂಠಃ ಶಿರ ಇತಿ । ಭವತ್ಯಪಿ ಚ
ಶಾರೀರ್ಯಾಮಥ ವೀಣಾಯಾಂ ತ್ರಿಭ್ಯಃ ಸ್ಥಾನಿಭ್ಯ ಏವ ತು ।
ಉರಸಃ ಶಿರಸಃ ಕಂಠಾತ್ಸ್ವರಃ ಕಾಕುಃ ಪ್ರವರ್ತತೇ ॥ ೧೦೫॥

ಆಭಾಷಣಂ ಚ ದೂರಸ್ಥೇ ಶಿರಸಾ ಸಂಪ್ರಯೋಜಯೇತ್ ।
ನಾತಿದೂರೇ ಚ ಕಂಠೇನ ಹ್ಯುರಸಾ ಚೈವ ಪಾರ್ಶ್ವತಃ ॥ ೧೦೬॥

ಉರಸೋದಾಹೃತಂ ವಾಕ್ಯಂ ಶಿರಸಾ ದೀಪಯೇದ್ ಬುಧಃ ।
ಕಂಠೇನ ಶಮನಂ ಕುರ್ಯಾತ್ಪಾಠ್ಯಯೋಗೇಷು ಸರ್ವದಾ ॥ ೧೦೭॥

ಉದಾತ್ತಶ್ಚಾನುದಾತ್ತಶ್ಚ ಸ್ವರಿತಃ ಕಂಪಿತಸ್ತಥಾ ।
ವರ್ಣಾಶ್ಚತ್ವಾರ ಏವ ಸ್ಯುಃ ಪಾಠ್ಯಯೋಗೇ ತಪೋಧನಾಃ ॥ ೧೦೮॥

ತತ್ರ ಹಾಸ್ಯಶೃಂಗಾರಯೋಃ ಸ್ವರಿತೋದಾತ್ತೈರ್ವರ್ಣೈಃ ಪಾಠ್ಯಮುಪಪಾದ್ಯಂ,
ವೀರರೌದ್ರಾದ್ಭುತೇಷೂದಾತ್ತಕಂಪಿತೈಃ
ಕರುಣಬೀಭತ್ಸಭಯಾನಕೇಷ್ವನುದಾತ್ತಸ್ವರಿತಕಂಪಿತೈರಿತಿ । ದ್ವಿವಿಧಾ
ಕಾಕುಃ ಸಾಕಾಂಕ್ಷಾ ನಿರಾಕಾಂಕ್ಷಾ ಚೇತಿ ವಾಕ್ಯಸ್ಯ
ಸಾಕಾಂಕ್ಷನಿರಾಕಾಂಕ್ಷಕತ್ವಾತ್ ॥ ೧೦೯॥

ಅನಿಯುಕ್ತಾರ್ಥಕಂ ವಾಕ್ಯಂ ಸಾಕಾಂಕ್ಷಮಿತಿ ಸಂಜ್ಞಿತಮ್ ।
ನಿಯುಕ್ತಾರ್ಥಂ ತು ಯದ್ವಾಕ್ಯಂ ನಿರಾಕಾಂಕ್ಷಂ ತದುಚ್ಯತೇ ॥ ೧೧೦॥

ತತ್ರ ಸಾಕಾಂಕ್ಷಂ ನಾಮ
ತಾರಾದಿಮಂದ್ರಾಂತಮನಿಯುಕ್ತಾರ್ಥಮನಿರ್ಯಾತಿತವರ್ಣಾಲಂಕಾರಂ
ಕಂಠೋರಃಸ್ಥಾನಗತಮ್ । ನಿರಾಕಾಂಕ್ಷಂ ನಾಮ ನಿಯುಕ್ತಾರ್ಥಂ
ನಿರ್ಯಾತಿತವರ್ಣಾಲಂಕಾರಂ ಶಿರಃಸ್ಥಾನಗತಂ ಮಾಂದ್ರಾದಿತಾರಾಂತಮಿತಿ ।
ಅಥ ಷಡಲಂಕಾರಾ ನಾಮ -
ಉಚ್ಚೋ ದೀಪ್ತಶ್ಚ ಮಂದ್ರಶ್ಚ ನೀಚೋ ದ್ರುತವಿಲಂಬಿತೌ ।
ಪಾಠ್ಯಸ್ಯೈತೇ ಹ್ಯಲಂಕಾರಾ ಲಕ್ಷಣಂ ಚ ನಿಬೋಧತ ॥ ೧೧೨॥

ಉಚ್ಚೋ ನಾಮ  ಶಿರಃಸ್ಥಾನಗತಸ್ತಾರಸ್ವರಃ, ಸ ಚ
ದೂರಸ್ಥಾಭಾಷಣವಿಸ್ಮಯೋತ್ತರೋತ್ತರಸಂಜಲ್ಪದೂರಾಹ್ವಾನತ್ರಾಸನಾಬಾಧಾದ್ಯೇಷು ।
ದೀಪ್ತೋ ನಾಮ ಶಿರಃಸ್ಥಾನಗತಸ್ತಾರತರಃ, ಸ
ಚಾಕ್ಷೇಪಕಲಹವಿವಾದಾಮರ್ಷಕ್ರುಷ್ಟಾಧರ್ಷಣಕ್ರೋಧಶೌರ್ಯದರ್ಪತೀ-
ಕ್ಷ್ಣರೂಕ್ಷಾಭಿಧಾನನಿರ್ಭರ್ತ್ಸನಾಕ್ರಂದಿತಾದಿಷು ।
ಮಂದ್ರೋ ನಾಮ ಉರಃಸ್ಥಾನಗತೋ ನಿರ್ವೇದಗ್ಲಾನಿಚಿಂತೌತ್ಸುಕ್ಯದೈನ್ಯವ್ಯಾಧಿಕ್ರೀಡಾ-
ಗಾಢಶಸ್ತ್ರಕ್ಷತಮೂರ್ಛಾಮದಗುಹ್ಯಾರ್ಥವಚನಾದಿಷು ।
ನೀಚೋ ನಾಮ ಉರಃಸ್ಥಾನಗತೋ ಮಂದ್ರತರಃ, ಸ ಚ
ಸ್ವಭಾವಾಭಾಷಣವ್ಯಾಧಿಶಮಶ್ರಮಾರ್ತತ್ರಸ್ತಪತಿತಮೂರ್ಛಿತಾದಿಷು ।
ದ್ರುತೋ ನಾಮ ಕಂಠಗತಃ ಸ ಚ ತ್ವರಿತಃ,
ಲಲ್ಲನಮನ್ಮನಭಯಶೀತಜ್ವರತ್ರಾಸಾತ್ಯಸ್ತಾತ್ಯಯಿಕಕಾರ್ಯಾವೇದನಾದಿಷು ।
ವಿಲಂಬಿತೋ ನಾಮ ಕಂಠಸ್ಥಾನಗತಸ್ತನುಮಂದ್ರಃ, ಸ ಚ
ಶೃಂಗಾರಕರುಣವಿತರ್ಕಿತವಿಚಾರಾಮರ್ಷಾಸೂಯಿತಾವ್ಯಕ್ತಾರ್ಥಪ್ರವಾದಲಜ್ಜಾ-
ಚಿಂತಾತರ್ಜನವಿಸ್ಮಯದೋಷಾನುಕೀರ್ತನದೀರ್ಘರೋಗನಿಪೀಡನಾದಿಷು
ಅತ್ರಾನುವಂಶ್ಯಾ ಶ್ಲೋಕಾ ಭವಂತಿ ॥ ೧೧೩-೧೧೪॥

ಉತ್ತರೋತ್ತರಸಂಜಲ್ಪಪರುಷಾಕ್ಷೇಪಣೇಷು ಚ ।
ತೀಕ್ಷ್ಣರೂಕ್ಷಾಭಿನಯನೇ ಆವೇಗೇ ಕ್ರಂದಿತೇ ತಥಾ ॥ ೧೧೫॥

ಪರೋಕ್ಷಸ್ಯ ಸಮಾಹ್ವಾನೇ ತರ್ಜನೇ ತ್ರಾಸನೇ ತಥಾ ।
ದೂರಸ್ಥಾಭಾಷಣೇ ಚೈವ ತಥಾ ನಿರ್ಭರ್ತ್ಸನೇಷು ಚ ॥ ೧೧೬॥

ಭಾವೇಷ್ವೇತೇಷು ನಿತ್ಯಂ ಹಿ ನಾನಾರಸಸಮಾಶ್ರಯಾ ।
ಉಚ್ಚಾ ದೀಪ್ತಾ ದ್ರುತಾ ಚೈವ ಕಾಕುಃ ಕಾರ್ಯಾ ಪ್ರಯೋಕ್ತೃಭಿಃ ॥ ೧೧೭॥

ವ್ಯಾಧಿತೇ ಚ ಜ್ವರಾರ್ತೇ ಚ ಭಯಾರ್ತೇ ಶೀತವಿಪ್ಲುತೇ ।
ನಿಯಮಸ್ಥೇ ವಿತರ್ಕೇ ಚ ಗಾಢಶಸ್ತ್ರಕ್ಷತೇಷು ಚ ॥ ೧೧೮॥

ಗುಹ್ಯಾರ್ಥವಚನೇ ಚೈವ ಚಿಂತಾಯಾಂ ತಪಸಿ ಸ್ಥಿತೇ ।
ಮಂದ್ರಾ ನೀಚಾ ಚ ಕರ್ತವ್ಯಾ ಕಾಕುರ್ನಾಟ್ಯಪ್ರಯೋಕ್ತೃಭಿಃ ॥ ೧೧೯॥

ಲಲ್ಲೇ ಚ ಮನ್ಮನೇ ಚೈವ ಭಯಾರ್ತೇ ಶೀತವಿಪ್ಲುತೇ ।
ಮಂದ್ರಾ ದ್ರುತಾ ಚ ಕರ್ತವ್ಯಾ ಕಾಕುರ್ನಾಟ್ಯಪ್ರಯೋಕ್ತೃಭಿಃ ॥ ೧೨೦॥

ದೃಷ್ಟನಷ್ಟಾನುಸರಣೇ ಇಷ್ಟಾನಿಷ್ಟಶ್ರುತೇ ತಥಾ ।
ಇಷ್ಟಾರ್ಥಖ್ಯಾಪನೇ ಚೈವ ಚಿಂತಾಧ್ಯಾನೇ ತಥೈವ ಚ ॥ ೧೨೧॥

ಉನ್ಮಾದೇಽಸೂಯಿತೇ ಚೈವ ಉಪಾಲಂಭೇ ತಥೈವ ಹಿ ।
ಅವ್ಯಕ್ತಾರ್ಥಪ್ರವಾದೇ ಚ ಕಥಾಯೋಗೇ ತಥೈವ ಚ ॥ ೧೨೨॥

ಉತ್ತರೋತ್ತರಸಂಜಲ್ಪೇ ಕಾರ್ಯೇಽತಿಶಯಸಂಯುತೇ ।
ವಿಕೃತೇ ವ್ಯಾಧಿತೇ ಕ್ರೋಧೇ ದುಃಖೇ ಶೋಕೇ ತಥೈವ ಚ ॥ ೧೨೩॥

ವಿಸ್ಮಯಾಮರ್ಷಯೋಶ್ಚೈವ ಪ್ರಹರ್ಷೇ ಪರಿದೇವಿತೇ ।
ವಿಲಂಬಿತಾ ಚ ದೀಪ್ತಾ ಚ ಕಾಕುರ್ಮಂದ್ರಾ ಚ ವೈ ಭವೇತ್ ॥ ೧೨೪॥

ಲಘ್ವಕ್ಷರಪ್ರಾಯಕೃತೇ ಗುರ್ವಕ್ಷರಕೃತೇ ತಥಾ ।
ಉಚ್ಚಾ ದೀಪ್ತಾ ಚ ಕರ್ತವ್ಯಾ ಕಾಕುಸ್ತತ್ರ ಪ್ರಯೋಕ್ತೃಭಿಃ ॥ ೧೨೫॥

ಯಾನಿ ಸೌಮ್ಯಾರ್ಥಯುಕ್ತಾನಿ ಸುಖಭಾವಕೃತಾನಿ ಚ ।
ಮಂದ್ರಾ ವಿಲಂಬಿತಾ ಚೈವ ತತ್ರ ಕಾಕುರ್ವಿಧೀಯತೇ ॥ ೧೨೬॥

ಯಾನಿ ಸ್ಯುಸ್ತೀಕ್ಷ್ಣರೂಕ್ಷಾಣಿ ದೀಪ್ತಾ ಚೋಚ್ಚಾ ಚ ತೇಷ್ವಪಿ ।
ಏವಂ ನಾನಾಶ್ರಯೋಪೇತಂ ಪಾಠ್ಯಂ ಯೋಜ್ಯಂ ಪ್ರಯೋಕ್ತೃಭಿಃ ॥ ೧೨೭॥

ಹಾಸ್ಯಶೃಂಗಾರಕರುಣೇಷ್ವಿಷ್ಟಾ ಕಾಕುರ್ವಿಲಂಬಿತಾ ।
ವೀರರೌದ್ರಾದ್ಭುತೇಷೂಚ್ಚಾ ದೀಪ್ತಾ ವಾಪಿ ಪ್ರಶಸ್ಯತೇ ॥ ೧೨೮॥

ಭಯಾನಕೇ ಸಬೀಭತ್ಸೇ ದ್ರುತಾ ನೀಚಾ ಚ ಕೀರ್ತಿತಾ ।
ಏವಂ ಭಾವರಸೋಪೇತಾ ಕಾಕುಃ ಕಾರ್ಯಾ ಪ್ರಯೋಕ್ತೃಭಿಃ ॥ ೧೨೯॥

ಅಥಾಂಗಾನಿ ಷಟ್ - ವಿಚ್ಛೇದೋಽರ್ಪಣ ವಿಸರ್ಗೋಽನುಬಂಧೋ ದೀಪನಂ
ಪ್ರಶಮನಮಿತಿ । ತತ್ರ ವಿಚ್ಛೇದೋ ನಾಮ ವಿರಾಮಕೃತಃ । ಅರ್ಪಣಂ ನಾಮ
ಲೀಲಾಯಮಾನಮಧುರವಲ್ಗುನಾ ಸ್ವರೇಣ ಪೂರಯತೇವ ರಂಗಂ ಯತ್ಪಠ್ಯತೇ
ತದರ್ಪಣಮ್ । ವಿಸರ್ಗೋ ನಾಮ ವಾಕ್ಯನ್ಯಾಸಃ । ಅನುಬಂಧೋ ನಾಮ
ಪದಾಂತರೇಷ್ವಪಿ ವಿಚ್ಛೇದಃ, ಅನುಚ್ಛ್ವಸನಂ ವಾ । ದೀಪನಂ ನಾಮ
ತ್ರಿಸ್ಥಾನಶೋಭಿ ವರ್ಧಮಾನಸ್ವರಂ ಚೇತಿ । ಪ್ರಶಮನಂ ನಾಮ
ತಾರಗತಾನಾಂ ಸ್ವರಾಣಾಂ ಪ್ರಶಾಮ್ಯತಾಮವೈಸ್ವರ್ಯೇಣಾವತಾರಣಮಿತಿ ।
ಏಷಾಂ ಚ ರಸಗತಃ ಪ್ರಯೋಗಃ - ತತ್ರ
ಹಾಸ್ಯಶೃಂಗಾರಯೋರಾಕಾಂಕ್ಷಾಯಾಮರ್ಪಣವಿಚ್ಛೇದದೀಪನಪ್ರಶಮನಯುಕ್ತಂ
ಪಾಠ್ಯಂ ಕಾರ್ಯಮ್ । ದೀಪನಪ್ರಶಮನಯುಕ್ತಂ ಕರುಣೇ ।
ವಿಚ್ಛೇದಪ್ರಶಮನದೀಪನಾನುಬಂಧಬಹುಲಂ ವೀರರೌದ್ರಾದ್ಭುತೇಷು
ವಿಸರ್ಗವಿಚ್ಛೇದಯುಕ್ತಂ ಬೀಭತ್ಸಭಯಾನಕಯೋರಿತಿ । ಸರ್ವೇಷಾಮಪ್ಯೇಷಾಂ
ಮಂದ್ರಮಧ್ಯತಾರಕೃತಃ ಪ್ರಯೋಗಸ್ತ್ರಿಸ್ಥಾನಗತಃ । ತತ್ರ
ದೂರಸ್ಥಾಭಾಷಣೇ ತಾರಂ ಶಿರಸಾ, ನಾತಿದೂರೇ ಮಧ್ಯಂ ಕಂಠೇನ,
ಪಾರ್ಶ್ವತೋ ಮಂದ್ರಮುರಸಾ ಪ್ರಯೋಜಯೇತ್ಪಾಠ್ಯಮಿತಿ । ಮಂದ್ರಾತ್ತಾರಂ ನ
ಗಚ್ಛೇತ್, ತಾರಾದ್ವಾ ಮಂದ್ರಮಿತಿ ॥ ೧೩೦॥

ಏಷಾಂ ಚ ದ್ರುತಮಧ್ಯವಿಲಂಬಿತಾಸ್ತ್ರಯೋ ಲಯಾ ರಸೇಷೂಪಪಾದ್ಯಾಃ । ತತ್ರ
ಹಾಸ್ಯಶೃಂಗಾರಯೋರ್ಮಧ್ಯಲಯಃ, ಕರುಣೇ ವಿಲಂಬಿತೋ,
ವೀರರೌದ್ರಾದ್ಭುತಬೀಭತ್ಸಭಯಾನಕೇಷು ದ್ರುತ ಇತಿ ।
ಅಥ ವಿರಾಮಃ ಅರ್ಧಸಮಾಪ್ತೋ ಕಾರ್ಯವಶಾನ್ನ ಛಂದೋವಶಾತ್ । ಕಸ್ಮಾತ್,
ದೃಶ್ಯಂತೇ ಹ್ಯೇಕದ್ವಿತ್ರಿಚತುರಕ್ಷರಾ ವಿರಾಮಾಃ । ಯಥಾ -
ಕಿಂ ! ಗಚ್ಛ, ಮಾ ವಿಶ ಸುದುರ್ಜನ ! ವಾರಿತೋಽಽಸಿ
ಕಾರ್ಯಂ ತ್ವಯಾ ನ ಮಮ ಸರ್ವಜನೋಪಯುಕ್ತಮ್ ।
ಸೂಚಾಸು ಚಾಂಕುರಗತೇ ಚ ತಥೋಪಚಾರೇ -
ಷ್ವಲ್ಪಾಕ್ಷರಾಣಿ ಹಿ ಪದಾನಿ ಭವಂತಿ ಕಾವ್ಯೇ ॥ ೧೩೨॥

ಏವಂ ವಿರಾಮೇ ಪ್ರಯತ್ನೋಽನುಷ್ಠೇಯಃ । ಕಸ್ಮಾತ್, ವಿರಾಮೋ ಹ್ಯರ್ಥಾನುದರ್ಶಕಃ
ಸಃ ।
ಅತ್ರ ಶ್ಲೋಕೌ -
ವಿರಾಮೇಷು ಪ್ರಯತ್ನೋ ಹಿ ನಿತ್ಯಂ ಕಾರ್ಯಃ ಪ್ರಯೋಕ್ತೃಭಿಃ ।
ಕಸ್ಮಾದಭಿನಯೋ ಹ್ಯಸ್ಮಿನ್ನರ್ಥಾಪೇಕ್ಷೀ ಯತಃ ಸ್ಮೃತಃ ॥ ೧೩೩॥

ಯತ್ರ ವ್ಯಗ್ರಾವುಭೌ ಹಸ್ತೌ ತತ್ರ ದೃಷ್ಟಿಸಮನ್ವಿತಃ ।
ವಾಚಿಕಾಭಿನಯಃ ಕಾರ್ಯೋ ವಿರಾಮೈರರ್ಥದರ್ಶಕೈಃ ॥ ೧೩೪॥

ಪ್ರಾಯೋ ವೀರೇ ಚ ರೌದ್ರೇ ಚ ಕರೌ ಪ್ರಹರಣಾಕುಲೌ ।
ಬೀಭತ್ಸೇ ಕುತ್ಸಿತತ್ವಾಚ್ಚ ಭವತಃ ಕುಂಚಿತೌ ಕರೌ ॥ ೧೩೫॥

ಹಾಸ್ಯೇ ಚೋದ್ದೇಶಮಾತ್ರೇಣ ಕರುಣೇ ಚ ಪ್ರಲಂಬಿತೌ ।
ಅದ್ಭುತೇ ವಿಸ್ಮಯಾತ್ಸ್ತಬ್ಧೌ ಭಯಾಚ್ಚೈವ ಭಯಾನಕೇ ॥ ೧೩೬॥

ಏವಮಾದಿಷು ಚಾನ್ಯೇಷು ಪ್ರವಿಚಾರೇಽಪಿ ಹಸ್ತಯೋಃ ।
ಅಲಂಕಾರವಿರಾಮಾಭ್ಯಾಂ ಸಾಧ್ಯತೇ ಹ್ಯರ್ಥನಿಶ್ಚಯಃ ॥ ೧೩೭॥

ಯೇ ವಿರಾಮಾಃ ಸ್ಮೃತಾ ವೃತ್ತೇ ತೇಷ್ವಲಂಕಾರ ಇಷ್ಯತೇ ।
ಸಮಾಪ್ತೇಽರ್ಥೇ ಪದೇ ವಾಪಿ ತಥಾ ಪ್ರಾಣವಶೇನ ವಾ ॥ ೧೩೮॥

ಪದವರ್ಣಸಮಾಸೇ ಚ ದ್ರುತೇ ಬಹ್ವರ್ಥಸಂಕಟೇ ।
ಕಾರ್ಯೋ ವಿರಾಮಃ ಪಾದಾಂತೇ ತಥಾ ಪ್ರಾಣವಶೇನ ವಾ ॥ ೧೩೯॥

ಶೇಷಮರ್ಥವಶೇನೈವ ವಿರಾಮಂ ಸಂಪ್ರಯೋಜಯೇತ್ ।
ಅತ್ರ ಚ ಭಾವಗತಾನಿ ಚ ಕೃಷ್ಯಾಕ್ಷರಾಣಿ ಬೋದ್ಧವ್ಯಾನಿ, ತದ್ಯಥಾ -
ಆಕಾರೈಕಾರಸಂಯುಕ್ತಮೈಕಾರೌಕಾರಸಂಯುತಮ್ ।
ವ್ಯಂಜನಂ ಯದ್ಭವೇದ್ದೀರ್ಘಂ ಕೃಷ್ಯಂ ತತ್ತು ವಿಧೀಯತೇ ॥ ೧೪೦॥

ವಿಷಾದೇ ಚ ವಿತರ್ಕೇ ಚ ಪ್ರಶ್ನೇಽಥಾಮರ್ಷ ಏವ ಚ ।
ಕಲಾಕಾಲಪ್ರಮಾಣೇನ ಪಾಠ್ಯಂ ಕಾರ್ಯಂ ಪ್ರಯೋಕ್ತೃಭಿಃ ॥ ೧೪೧॥

ಶೇಷಾಣಾಮರ್ಥಯೋಗೇನ ವಿರಾಮೇ ವಿರಮೇದಿಹ ।
ಏಕದ್ವಿತ್ರಿಚತುಃಪಂಚಷಟ್ಕಲಂ ಚ ವಿಲಂಬಿತಮ್ ॥ ೧೪೨॥

ವಿಲಂಬಿತೇ ವಿರಾಮೇ ಹಿ ಸದಾ ಗುರ್ವಕ್ಷರಂ ಭವೇತ್ ।
ಷಣ್ಣಾಂ ಕಲಾನಾಂ ಪರತೋ ವಿಲಂಬೋ ಚ ವಿಧೀಯತೇ ॥ ೧೪೩॥

ಅಥವಾ ಕಾರಣೋಪೇತಂ ಪ್ರಯೋಗಂ ಕಾರ್ಯಮೇವ ಚ ।
ಸಮೀಕ್ಷ್ಯ ವೃತ್ತೇ ಕರ್ತವ್ಯೋ ವಿರಾಮೋ ರಸಭಾವತಃ ॥ ೧೪೪॥

ಯೇ ವಿರಾಮಾಃ ಸ್ಮೃತಾಃ ಪಾಠ್ಯೇ ವೃತ್ತಪಾದಸಮುದ್ಭವಾಃ ।
ಉತ್ಕ್ರಮ್ಯಾಪಿ ಕ್ರಮಂ ತಜ್ಜ್ಞೈಃ ಕಾರ್ಯಾಸ್ತೇಽರ್ಥವಶಾನುಗಾಃ ॥ ೧೪೫॥

ನಾಪಶಬ್ದಂ ಪಠೇತ್ತಜ್ಜ್ಞೋ ಭಿನ್ನವೃತ್ತಂ ತಥೈವ ಹಿ ।
ವಿಶ್ರಮೇನ್ನಾವಿರಾಮೇಷು ದೈನ್ಯೇ ಕಾಕುಂ ನ ದೀಪಯೇತ್ ॥ ೧೪೬॥

ವರ್ಜಿತಂ ಕಾವ್ಯದೋಷೈಸ್ತು ಲಕ್ಷಣಾಢ್ಯಂ ಗುಣಾನ್ವಿತಮ್ ।
ಸ್ವರಾಲಂಕಾರಸಂಯುಕ್ತಂ ಪಠೇತ್ಪಾಠ್ಯಂ ಯಥಾವಿಧಿ ॥ ೧೪೭॥

ಅಲಂಕಾರಾ ವಿರಾಮಾಶ್ಚ ಯೇ ಪಾಠ್ಯೇ ಸಂಸ್ಕೃತೇ ಸ್ಮೃತಾಃ ।
ತ ಏವ ಸರ್ವೇ ಕರ್ತವ್ಯಾ ಸ್ತ್ರೀಣಾಂ ಪಾಠ್ಯೇ ತ್ವಸಂಸ್ಕೃತೇ ॥ ೧೪೮॥

ಏವಮೇತತ್ಸ್ವರಕೃತಂ ಕಲಾತಾಲಲಯಾನ್ವಿತಮ್ ।
ದಶರೂಪವಿಧಾನೇ ತು ಪಾಠ್ಯಂ ಯೋಜ್ಯಂ ಪ್ರಯೋಕ್ತೃಭಿಃ ॥ ೧೪೯॥

ಉಕ್ತಂ ಕಾಕುವಿಧಾನಂ ತು ಯಥಾವದನುಪೂರ್ವಶಃ ।
ಅತ ಊರ್ಧ್ವಂ ಪ್ರವಕ್ಷ್ಯಾಮಿ ದಶರೂಪವಿಕಲ್ಪನಮ್ ॥ ೧೫೦॥

॥ ಇತಿ ಭರತೀಯೇ ನಾಟ್ಯಶಾಸ್ತ್ರೇ ವಾಗಭಿನಯೇ ಕಾಕುಸ್ವರವ್ಯಂಜನೋ ನಾಮ
ಸಪ್ತದಶೋಽಧ್ಯಾಯಃ ॥

---

[← Previous](chapter_16.md) | [Next →](chapter_18.md)
