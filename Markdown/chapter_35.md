# ನಾಟ್ಯಶಾಸ್ತ್ರಮ್ ಅಧ್ಯಾಯಃ ೩೫॥ ಶ್ರೀರಸ್ತು ॥

ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್
ಅಥ ಪಂಚತ್ರಿಂಶೋಽಧ್ಯಾಯಃ ।
ವಿನ್ಯಾಸಂ ಭೂಮಿಕಾನಾಂ ಚ ಸಂಪ್ರವಕ್ಷ್ಯಾಮಿ ನಾಟಕೇ ।
ಯಾದೃಶೋ ಯಸ್ಯ ಕರ್ತವ್ಯೋ ವಿನ್ಯಾಸೋ ಭೂಮಿಕಾಸ್ವಥ ॥ ೧ ॥

ಗತಿವಾಗಂಗಚೇಷ್ಟಾಭಿಃ ಸತ್ತ್ವಶೀಲಸ್ವಭಾವತಃ ।
ಪರೀಕ್ಷ್ಯ ಪಾತ್ರಂ ತಜ್ಜ್ಞಸ್ತು ಯುಂಜ್ಯಾದ್ ಭೂಮಿನಿವೇಶನೇ ॥ ೨ ॥

ತಸ್ಮಿನ್ನನ್ವಿಷ್ಯ ಹಿ ಗುಣವಾನ್ ಕಾರ್ಯಾ ಪಾತ್ರಸಮಾಶ್ರಯಾ ।
ನ ಖೇದಜನನಂ ಬುದ್ಧೇರಾಚಾರ್ಯಸ್ಯ ಭವಿಷ್ಯತಿ ॥ ೩ ॥

ಆಚಾರ್ಯಃ ಪಾತ್ರಜಾಂಶ್ಚೈವ ಗುಣಾಂಜ್ಞಾತ್ವಾ ಸ್ವಭಾವಜಾನ್ ।
ತತಃ ಕುರ್ಯಾದ್ ಯಥಾಯೋಗಂ ನೃಣಾಂ ಭೂಮಿನಿವೇಶನಮ್ ॥ ೪ ॥

ಅಂಗಪ್ರತ್ಯಂಗಸಂಯುಕ್ತಮಹೀನಾಂಗಂ ವಯೋನ್ವಿತಮ್ ।
ನ ಸ್ಥೂಲಂ ನ ಕೃಶಂ ಚೈವ ನ ದೀರ್ಘಂ ನ ಚ ಮಂಥರಮ್ ॥ ೫ ॥

ಶ್ಲಿಷ್ಟಾಂಗಂ ದ್ಯುತಿಮಂತಂ ಚ ಸುಸ್ವರಂ ಪ್ರಿಯದರ್ಶನಮ್ ।
ಏತೈರ್ಗುಣೈಶ್ಚ ಸಂಯುಕ್ತಂ ದೇವಭೂಮಿಷು ಯೋಜಯೇತ್ ॥ ೬ ॥

ಸ್ಥೂಲಂ ಪ್ರಾಂಶುಂ ಬೃಹದ್ದೇಹಂ ಮೇಘಗಂಭೀರನಿಸ್ವನಮ್ ।
ರೌದ್ರಸ್ವಭಾವನೇತ್ರಂ ಚ ಸ್ವಭಾವಭ್ರುಕುಟೀಮುಖಮ್ ॥ ೭ ॥

ರಕ್ಷೋದಾನವದೈತ್ಯಾನಾಂ ಭೂಮಿಕಾಸು ಪ್ರಯೋಜಯೇತ್ ।
ಪುರುಷಾಣಾಂ ಪ್ರಯೋಗಸ್ತು ತಥಾಂಗಕ್ರಿಯಯಾನ್ವಿತಃ ॥ ೮ ॥

ಸುನೇತ್ರಸುಭ್ರುವಃ ಸ್ವಂಗಾಃ ಸುಲಲಾಟಾಃ ಸುನಾಸಿಕಾಃ ।
ಸ್ವೋಷ್ಠಾಃ ಸುಗಂಡಾಃ ಸುಮುಖಾಃ ಸುಕಂಠಾಃ ಸುಶಿರೋಧರಾಃ ॥ ೯ ॥

ಸ್ವಂಗಪ್ರತ್ಯಂಗಸಂಯುಕ್ತಾ ನ ದೀರ್ಘಾ ನ ಚ ಮಂಥರಾಃ ।
ನ ಸ್ಥೂಲಾ ನ ಕೃಶಾಶ್ಚೈವ ಸ್ವಭಾವೇನ ವ್ಯವಸ್ಥಿತಾಃ ॥ ೧೦ ॥

ಸುಶೀಲಾ ಜ್ಞಾನವಂತಶ್ಚ ತಥಾ ಚ ಪ್ರಿಯದರ್ಶನಾಃ ।
ಕುಮಾರರಾಜಭೂಮೌ ತು ಸಂಯೋಜ್ಯಾಶ್ಚ ನರೋತ್ತಮಾಃ ॥ ೧೧ ॥

ಅಂಗೈರವಿಕಲೈರ್ಧೀರಂ ಸ್ಫುಟಂ ವಸನಕರ್ಮಣಿ ।
ನ ದೀರ್ಘಂ ನೈವ ಚ ಸ್ಥೂಲಮೂಹಾಪೋಹವಿಚಕ್ಷಣಮ್ ॥ ೧೨ ॥

ಅದೀನಂ ಚ ಪ್ರಗಲ್ಭಂ ಚ ಪ್ರತ್ಯುತ್ಪನ್ನವಿನಿಶ್ಚಯಮ್ ।
ಸೇನಾಪತೇರಮಾತ್ಯಾನಾಂ ಭೂಮಿಕಾಸು ಪ್ರಯೋಜಯೇತ್ ॥ ೧೩ ॥

ಪಿಂಗಾಕ್ಷಂ ಘೋಣನಾಸಂ ಚ ನೇತ್ರಮುಚ್ಚಮಥಾಪಿ ವಾ ।
ಕಂಚುಕಿಶ್ರೋತ್ರಿಯಾದೀನಾಂ ಭೂಮಿಕಾಸು ನಿಯೋಜಯೇತ್ ॥ ೧೪ ॥

ಏವಮನ್ಯೇಷ್ವಪಿ ತಥಾ ನಾಟ್ಯಧರ್ಮವಿಭಾಗತಃ ।
ದೇಶವೇಷಾನುರೂಪೇಣ ಪಾತ್ರಂ ಯೋಜ್ಯಂ ಸ್ವಭೂಮಿಷು ॥ ೧೫ ॥

ಮಂಥರಂ ವಾಮನಂ ಕುಬ್ಜಂ ವಿಕೃತಂ ವಿಕೃತಾನನಮ್ ।
ವಿಷ್ಟಬ್ಧನೇತ್ರಂ ಕಾಣಾಕ್ಷಂ ಸ್ಥೂಲಂ ಚಿಪಿಟನಾಸಿಕಮ್ ॥ ೧೬ ॥

ದುರ್ಜನಂ ದುಸ್ವಭಾವಂ ಚ ವಿಕೃತಾಚಾರಮೇವ ಚ ।
ದಾಸಭೂಮೌ ಪ್ರಯುಂಜೀತ ಬುಧೋ ದಾಸಾಂಗಸಂಭವಮ್ ॥ ೧೭ ॥

ಪ್ರಕೃತ್ಯಾಽತಿಕೃಶಂ ಕ್ಷಾಮಂ ತಪಃಶ್ರಾಂತೇಷು ಯೋಜಯೇತ್ ।
ತಥಾ ಚ ಪುರುಷಂ ಸ್ಥೂಲಮುಪರೋಧೇಷು ಯೋಜಯೇತ್ ॥ ೧೮ ॥

ಯದಿ ವಾ ನೇದೃಶಾಃ ಸಂತಿ ಪ್ರಕೃತ್ಯಾ ಪುರುಷಾ ದ್ವಿಜಾಃ ।
ಆಚಾರ್ಯಬುದ್ಧ್ಯಾ ಯೋಜ್ಯಾಸ್ತು ಭಾವಚೇಷ್ಟಾಸ್ವಭಾವತಃ ॥ ೧೯ ॥

ಯಾ ಯಸ್ಯ ಸದೃಶೀ ಚೇಷ್ಟಾ ಹ್ಯುತ್ತಮಾಧಮಮಧ್ಯಮಾ ।
ಸ ತಥಾಽಽಚಾರ್ಯಯೋಗೇನ ನಿಯಮ್ಯಾ ಭಾವಭಾವಿನೀ ॥ ೨೦ ॥

ಅತಃ ಪರಂ ಪ್ರವಕ್ಷ್ಯಾಮಿ ಭರತಾನಾಂ ವಿಕಲ್ಪನಮ್ ।
ಭರತಾಶ್ರಯಾಶ್ಚ ಭರತೋ ವಿದೂಷಕಃ ಸೌರಿಕಸ್ತಥಾ ನಾಂದೀ ।
ನಂದೀ ಸಸೂತ್ರಧಾರೋ ನಾಟ್ಯರಸೋ ನಾಯಕಶ್ಚೈವ ॥ ೨೧ ॥

ಮುಕುಟಾಭರಣವಿಕಲ್ಪೌ ವಿಜ್ಞೇಯೋ ಮಾಲ್ಯವಸ್ತುವಿವಿಧೈಶ್ಚ ।
ಕಾರಕಕುಶೀಲವಾದ್ಯಾ ವಿಜ್ಞೇಯಾ ನಾಮತಶ್ಚೈವ ॥ ೨೨ ॥

ಧುರ್ಯವದೇಕೋ ಯಸ್ಮಾದುದ್ಧಾರೋಽನೇಕಭೂಮಿಕಾಯುಕ್ತಃ ।
ಭಾಂಡಗ್ರಹೋಪಕರಣೈನಾಟ್ಯಂ ಭರತೋ ಭವೇತ್ ತಸ್ಮಾತ್ ॥ ೨೩ ॥

ಲೋಕಾಹೃದಾಶ್ರಯಕೃತಾ ಸರ್ವಪ್ರಕೃತಿಪ್ರಚಾರಸಂಯುಕ್ತಾ ।
ನಾನಾಶ್ರಯಾಂ ಪ್ರಕುರುತೇ ತಥಾ ಚ ನಾರೀ ತು ಸರ್ವತ್ರ ॥ ೨೪ ॥

ಪ್ರತ್ಯುತ್ಪನ್ನಪ್ರತಿಭೋ ನರ್ಮಕೃತೋ ನರ್ಮಗರ್ಭನಿರ್ಭೇದಃ ।
ಛೇದವಿದೂಷಿತವಚನೋ ವಿದೂಷಕೋ ನಾಮ ವಿಜ್ಞೇಯಃ ॥ ೨೫ ॥

ತೂರ್ಯತಿಸ್ತು ನರಃ ಸರ್ವಾತೋದ್ಯಪ್ರವಾದನೇ ಕುಶಲಃ ।
ತೂರಪರಿಗ್ರಹಯುಕ್ತೋ ವಿಜ್ಞೇಯಸ್ತೌರಿಕೋ ನಾಮ ॥ ೨೬ ॥

ನಟನೃತಿ ಧಾತ್ವರ್ಥೋಽಯಂ ಭೂತಂ ನಾಟಯತಿ ಲೋಕವೃತ್ತಾಂತಮ್ ।
ರಸಭಾವಸತ್ವಯುಕ್ತಂ ಯಸ್ಮಾತ್ ತಸ್ಮಾನ್ನಟೋ ಭವತಿ ॥ ೨೭ ॥

ಸ್ತುತ್ಯಭಿವಾದನಕೃತೈರ್ಮಧುರೈರ್ವಾಕ್ಯೈಃ ಸುಮಂಗಲಾಚಾರೈಃ ।
ಸರ್ವ ಸ್ತೌತಿ ಹಿ ಲೋಕಂ ಯಸ್ಮಾತ್ ತಸ್ಮಾದ್ಭವೇದ್ವಾದೀ ॥ ೨೮ ॥

ಭಾವೇಭ್ಯೋ ಬಹುಧಾಽಸ್ಮಿನ್ ರಸಾ ವದತಿ ನಾಟ್ಯಯೋಗೇಷು ।
ಪ್ರಾಕೃತಸಂಸ್ಕೃತಪಾಠ್ಯೋ ನಂದೀ ನಾಮೇತಿ ಸ ಜ್ಞೇಯಃ ॥ ೨೯ ॥

ಗೀತಸ್ಯ ಚ ವಾದ್ಯಸ್ಯ ಚ ಪಾಠ್ಯಸ್ಯ ಚ ನೈಕಭಾವವಿಹಿತಸ್ಯ ।
ಶಿಷ್ಟೋಪದೇಶಯೋಗಾತ್ ಸೂತ್ರಜ್ಞಃ ಸೂತ್ರಧಾರಸ್ತು ॥ ೩೦ ॥

ಯಸ್ಮಾತ್ ಯಥೋಪದಿಷ್ಟಾನ್ ರಸಾಂಶ್ಚ ಭಾವಾಂಶ್ಚ
ಸತ್ವಸಂಯುಕ್ತಾನ್ ।
ಭೂಮಿವಿಕಲ್ಪೈರ್ನಯತಿ ಚ ನಾಟ್ಯಕರಃ ಕೀರ್ತಿತಸ್ತಸ್ಮಾತ್ ॥ ೩೧ ॥

ಚತುರಾತೋದ್ಯವಿಧಾನಂ ಸರ್ವಸ್ಯ ತು ಶಾಸ್ತ್ರಖೇ ದವಿಹಿತಸ್ಯ ।
ನಾಟ್ಯಸ್ಯಾಂತಂ ಗಚ್ಛತಿ ತಸ್ಮಾದ್ವೈ ನಾಯಕೋಽಭಿಹಿತಃ ॥ ೩೨ ॥

ನಾನಾಪ್ರಕೃತಿಸಮುತ್ಥಂ ಕರೋತಿ ಯಃ ಶೀರ್ಷಕಂ ಮುಕುಟಯೋಗೇ ।
ವಿವಿಧೈರ್ವೇಷವಿಶೇಷೈಃ ಸ ಚ ಕುಟಕಾರಸ್ತು ವಿಜ್ಞೇಯಃ ॥ ೩೩ ॥

ಭಾಂಡಕವಾದ್ಯಜ್ಞಾ ಯಾ ಲಯತಾಲಜ್ಞಾ ರಸಾನುವಿದ್ಧಾ ಚ ।
ಸರ್ವಾಂಗಸುಂದರೀ ವೈ ಕರ್ತವ್ಯಾ ನಾಟಕೀಯಾ ತು ॥ ೩೪ ॥

ಯಸ್ತ್ವಾಭರಣಂ ಕುರ್ಯಾದ್ ಬಹುವಿಧವಿಹಿತಂ ಸ ಚಾಭರಣಃ ।
ಯಶ್ಚೋಪಕರಣಯೋಗಾತ್ ಸ ತೇನ ನಾಮ್ನಾಽಭಿಧಾತವ್ಯಃ ॥ ೩೫ ॥

ಯೋ ವೈ ಮಾಲ್ಯಂ ಕುರುತೇ ಪಙ್ಚವಿಧಂ ಮಾಲ್ಯಾಕೃತ್ ಸ ವಿಜ್ಞೇಯಃ ।
ಯಶ್ಚಾಪಿ ವೇಷಯೋಗಂ ಕುರುತೇ ಸ ಚ ವೇಷಕಾರೀ ತು ॥ ೩೬ ॥

ಚಿತ್ರಜ್ಞಶ್ಚಿತ್ರಕರೋ ವಸ್ತ್ರಸ್ಯ ರಂಜಾನಾತ್ತಥಾ ರಜಕಃ ।
ಜತ್ವಶ್ಮಲೋಹಕಾಷ್ಠೈರ್ದ್ರವ್ಯಕರೈಃ ಕಾರುಕಶ್ಚೈವ ॥ ೩೭ ॥

ನಾನಾತೋದ್ಯವಿಧಾನೇ ಪ್ರಯೋಗಯುಕ್ತಃ ಪ್ರವಾದನೇ ಕುಶಲಃ ।
ಅತೋದ್ಯೇಽಪ್ಯತಿಕುಶಲೋ ಯಸ್ಮಾತ್ ಸ ಕುಶಲವೋ ಜ್ಞೇಯಃ ॥ ೩೮ ॥

ಯದ್ಯತ್ ಸಮಾಶ್ರಯಂತೇ ಶಿಲ್ಪಂ ವಾ ಕರ್ಮ ವಾ ಪ್ರಯೋಗಂ ವಾ ।
ತನೈವೋಪಗತಗುಣಾ ವಿಜ್ಞೇಯಾ ನಾಮತಃ ಪುರುಷಾಃ ॥ ೩೯ ॥

ಏವಂ ತು ನಾಟಕವಿಧೌ ಜಾತಿರ್ನಟಸಂಶ್ರಯಾ ಬುಧೈರ್ಜ್ಞೇಯಾ ।
ನಾಟ್ಯೋಪಕರಣಯುಕ್ತಾ ನಾನಾಶಿಲ್ಪಪ್ರಸಕ್ತಾ ಚ ॥ ೪೦ ॥

ಉಕ್ತೋಽತ್ರ ಭೂಮಿಕಾನ್ಯಾಸಃ ಪ್ರಯೋಕ್ತಾರಶ್ಚ ಯೋಗತಃ ।
ಆದಿಷ್ಟಂ ನಾಟ್ಯಶಾಸ್ತ್ರಂ ಚ ಮುನಯಃ ಕಿಮಿಹೋಚ್ಯತಾಮ್ ॥೪೧ ॥

ಇತಿ ಭರತೀಯೇ ನಾಟ್ಯಶಾಸ್ತ್ರೇ ಭೂಮಿಕಾವಿಕಲ್ಪಾಧ್ಯಾಯಃ ಪಂಚತ್ರಿಂಶಃ ॥ ೩೫ ॥

---

  [Next →](chapter_36.md)
