# ನಾಟ್ಯಶಾಸ್ತ್ರಮ್ ಅಧ್ಯಾಯಃ ೩೬ ನಾಟ್ಯಶಾಪಃ॥ ಶ್ರೀರಸ್ತು ॥

ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್
ಅಥ ಷಟ್ತ್ರಿಂಶೋಽಧ್ಯಾಯಃ
ಅಥಾತ್ರೇಯೋ ವಸಿಷ್ಠಶ್ಚ ಪುಲಸ್ತ್ಯಃ ಪುಲಹಃ ಕ್ರತುಃ ।
ಅಂಗಿರಾ ಗೌತಮೋಽಗಸ್ತ್ಯೋ ಮನುರಾಯುಸ್ತಥಾತ್ಮವಾನ್ ॥ ೧॥

ವಿಶ್ವಾಮಿತ್ರಃ ಸ್ಥೂಲಶಿರಾಃ ಸಂವರ್ತಃ ಪ್ರಮತಿರ್ದನುಃ ।
ಉಶನಾ ಬೃಹಸ್ಪತಿರ್ವ್ಯಾಸಶ್ಚ್ಯವನಃ ಕಾಶ್ಯಪೋ ಧ್ರುವಃ ॥ ೨॥

ದುರ್ವಾಸಾ ಜಾಮದಗ್ನ್ಯಶ್ಚ ಮಾರ್ಕಂಡೇಯೋಽಥ ಗಾಲವಃ ।
ಭರದ್ವಾಜಶ್ಚ ರೈಭ್ಯಶ್ಚ ಯವಕ್ರೀತಸ್ತಥೈವ ಚ ॥ ೩॥

ಸ್ಥೂಲಾಕ್ಷಃ ಶಕಲಾಕ್ಷಶ್ಚ ಕಾಣ್ವೋ ಮೇಘಾತಿಥಿಃ ಕ್ರತುಃ ।
ನಾರದಃ ಪರ್ವತಶ್ಚೈವ ಸುವರ್ಮಾಥೈಕಜೋ ದ್ವಿಜಃ ॥ ೪॥

ನಿತಂಬುರ್ಭುವನಃ ಸೌಮ್ಯಃ ಶತಾನಂದಃ ಕೃತವ್ರಣಃ ।
ಜಾಮದಗ್ನ್ಯಸ್ತಥಾ ರಾಮಃ ಕಚಶ್ಚೇತ್ಯೇವಮಾದಯಃ ॥ ೫॥

ಏವಂ ತೇ ಮುನಯಃ ಶ್ರುತ್ವಾ ಸರ್ವಜ್ಞಂ ಭರತಂ ತತಃ ।
ಪುನರೂಚುರಿದಂ ವಾಕ್ಯಂ ಕುತೂಹಲಪುರೋಗಮಮ್ ॥ ೬॥

ಯಸ್ತ್ವಯಾ ಗದಿತೋ ಹ್ಯೇಷ ನಾಟ್ಯವೇದಃ ಪುರಾತನಃ ।
ಏಕಚಿತ್ತೈಃ ಸ ಚಾಸ್ಮಾಭಿಃ ಸಮ್ಯಕ್ ಸಮುಪಧಾರಿತಃ ॥ ೭॥

ಏಕಶ್ಚ ಸಂಶಯೋಽಸ್ಮಾಕಂ ತಂ ನೋ ವ್ಯಾಖ್ಯಾತುಮರ್ಹಸಿ ।
ಕೋ ವಾನ್ಯೋ ನಾಟ್ಯವೇದಸ್ಯ ನಿಶ್ಚಯಂ ವಕ್ತುಮರ್ಹತಿ ॥ ೮॥

ನ ವಯಂ ಪರಿಹಾಸೇನ ನ ವಿರೋಧೇನ ನ ಚೇರ್ಷ್ಯಯಾ ।
ಪೃಚ್ಛಾಮೋ ಭಗವನ್ ನಾಟ್ಯಮುಪದೇಶಾರ್ಥಮೇವ ತು ॥ ೯॥

ಅಸ್ಮಾಭಿಶ್ಚ ತದಾ ನೋಕ್ತಂ ಕಥಾಚ್ಛೇದೋ ಭವೇದಿತಿ ।
ಇದಾನೀಂ ತೂಪಶಿಕ್ಷಾರ್ಥಂ ನಾಟ್ಯಗುಹ್ಯಂ ನಿದರ್ಶಯ ॥ ೧೦॥

ಲೋಕಸ್ಯ ಚರಿತಂ ನಾಟ್ಯಮಿತ್ಯವೋಚಸ್ತ್ವಮೀದೃಶಮ್ ।
ತೇಷಾಂ ತು ಲೋಕಂ ಗುಹ್ಯಾನಾಂ ನಿಶ್ಚಯಂ ವಕ್ತುಮರ್ಹಸಿ ॥ ೧೧॥

ದೇವಸ್ಯ ಕಸ್ಯ ಚರಿತಂ ಪೂರ್ವರಂಗೇ ದ್ವಿಜರ್ಷಭ ।
ಕಿಮರ್ಥಂ ಭುಜ್ಯತೇ ಹ್ಯೇಷ ಪ್ರಯುಕ್ತಃ ಕಿಂ ಕರೋತಿ ವಾ ॥ ೧೨॥

ಕಸ್ಮಾಚ್ಚೈವ ಪುನಃ ಶೌಚಂ ಸಮ್ಯಕ್ ಚರತಿ ಸೂತ್ರದೃಕ್ ।
ಕಥಮುರ್ವೀತಲೇ ನಾಟ್ಯಂ ಸ್ವರ್ಗಾನ್ನಿಪತಿತಂ ವಿಭೋ ॥ ೧೩॥

ಕಥಂ ತವಾಯಂ ವಂಶಶ್ಚ ನಟಸಂಜ್ಞಃ ಪ್ರತಿಷ್ಠಿತಃ ।
ಸರ್ವಮೇವ ಯಥಾತತ್ತ್ವಂ ಕಥಯಸ್ವ ಮಹಾಮುನೇ ॥ ೧೪॥

ತೇಷಂ ತು ವಚನಂ ಶ್ರುತ್ವಾ ಮುನೀನಾಂ ಭರತೋ ಮುನಿಃ ।
ಪ್ರತ್ಯುವಾಚ ಪುನರ್ವಾಕ್ಯಂ ಗುಹ್ಯಾರ್ಥಾಭಿನಯಂ ಪ್ರತಿ ॥ ೧೫॥

ಬ್ರವೀಮಿ ವಃ ಕಥಾಂ ಗುಹ್ಯಾಂ ಯನ್ಮಾಂ ಪೃಚ್ಛನ್ ಸುವ್ರತಾಃ ।
ಪೂರ್ವರಂಗವಿಧಾನಸ್ಯ ತಾಂ ಚ ಮೇ ಸನ್ನಿಬೋಧತ ॥ ೧೬॥

ಪ್ರೋಕ್ತವಾನಸ್ಮಿ ಯತ್ಪೂರ್ವಂ ಶುಭಂ ವಿಘ್ನನಿಬರ್ಹಣಮ್ ।
ತಸ್ಯಾನುಬಂಧೇನ ಮಯಾ ಪೂರ್ವರಂಗಃ ಪ್ರಕೀರ್ತಿತಃ ॥ ೧೭॥

ಶಸ್ತ್ರಾಣಾಂ ಪ್ರತಿಕಾರಾರ್ಥಂ ಶರೀರಾವರಣಂ ಯಥಾ ।
ಕ್ರಿಯತೇ ಹಿ ತಥಾ ಪಾಪಂ ಹುತೇನೈವ ಪ್ರಶಾಮ್ಯತಿ ॥ ೧೮॥

ಏವಂ ಜಪ್ಯೈಶ್ಚ ಹೋಮೈಶ್ಚ ದೇವತಾಭ್ಯರ್ಚನೇನ ಚ ।
ಸರ್ವಾತೋದ್ಯವಿಧಾನೈಶ್ಚ ತಥಾ ಗೀತಸ್ವನೇನ ಚ ॥ ೧೯॥

ಸ್ತುತ್ಯಾಶೀರ್ವಚನೈಃ ಶಾಂತೈಃ ಕರ್ಮಭಾವಾನುಕೀರ್ತನೈಃ ।
ಮಯಾ ಪಾಪಾಪಹರಣೈಃ ಕೃತೇ ವಿಘ್ನನಿಬರ್ಹಣೇ ॥ ೨೦॥

ಸ್ತುತಿಗೀತಾದಿಸಂಸೃಷ್ಟೈರ್ದೇವೈರಭಿಹಿತೋಽಸ್ಮ್ಯಹಮ್ ।
ನಿತರಾಂ ಪರಿತುಷ್ಟಾಃ ಸ್ಮಃ ಪ್ರಯೋಗೇಣಾಮುನಾ ಚ ತೇ ॥ ೨೧॥

ದೇವತಾಸುರಮಾನಂದ್ಯ ಯಸ್ಮಾಁಲ್ಲೋಕಶ್ಚ ನಂದತಿ ।
ತಸ್ಮಾದಯಂ ಪ್ರಯೋಗಸ್ತು ನಾಂದೀನಾಮಾ ಭವಿಷ್ಯತಿ ॥ ೨೨॥

ಗೀತವಾದ್ಯಾನುನಾದೋ ಹಿ ಯತ್ರ ಕಾಕುಸ್ವನಃ ಶುಭಃ ।
ತಸ್ಮಿನ್ ದೇಶೇ ವಿಪಾಪ್ಮಾನೋ ಮಾಂಗಲ್ಯಂ ಚ ಭವಿಷ್ಯತಿ ॥ ೨೩॥

ಯಾವತ್ತಂ ಪೂರಯೇದ್ದೇಶಂ ಧ್ವನಿರ್ನಾಟ್ಯಸಮಾಶ್ರಯಃ ।
ನ ಸ್ಥಾಸ್ಯಂತಿ ಹಿ ರಕ್ಷಾಂಸಿ ತಂ ದೇಶಂ ನ ವಿನಾಯಕಾಃ ॥ ೨೪॥

ಆವಾಹೇ ಚ ವಿವಾಹೇ ಚ ಯಜ್ಞೇ ನೃಪತಿಮಂಗಲೇ ।
ನಾಂದೀಶಬ್ದಮುಪಶ್ರುತ್ಯ ಹಿಂಸ್ರಾ ನಶ್ಯಂತಿ ಚೈವ ಹಿ ॥ ೨೫॥

ಪಾಠ್ಯಂ ನಾಟ್ಯಂ ತಥಾ ಗೇಯಂ ಚಿತ್ರವಾದಿತ್ರಮೇವ ಚ ।
ವೇದಮಂತ್ರಾರ್ಥವಚನೈಃ ಸಮಂ ಹ್ಯೇತದ್ ಭವಿಷ್ಯತಿ ॥ ೨೬॥

ಶ್ರುತಂ ಮಯಾ ದೇವದೇವಾತ್ ತತ್ತ್ವತಃ ಶಂಕರಾದ್ಧಿತಮ್ ।
ಸ್ನಾನಜಪ್ಯಸಹಸ್ರೇಭ್ಯಃ ಪವಿತ್ರಂ ಗೀತವಾದಿತಮ್ ॥ ೨೭॥

ಯಸ್ಮಿನ್ನಾತೋದ್ಯನಾಟ್ಯಸ್ಯ ಗೀತಪಾಠ್ಯಧ್ವನಿಃ ಶುಭಃ ।
ಭವಿಷ್ಯತ್ಯಶುಭಂ ದೇಶೇ ನೈವ ತಸ್ಮಿನ್ ಕದಾಚನ ॥ ೨೮॥

ಏವಂ ಪೂಜಾಧಿಕಾರಾರ್ಥಂ ಪೂರ್ವರಂಗಃ ಕೃತೋ ಮಯಾ ।
ನಾನಾಸ್ತುತಿಕೃತೈರ್ವಾಕ್ಯೈರ್ದೇವತಾಭ್ಯರ್ಚನೇನ ಚ ॥ ೨೯॥

ಯತೋಽಭಿವಾದನಂ ಕ್ಲಿಷ್ಟಂ ಶಿಷ್ಟಂ ತದ್ರಂಗಮಂಡಲೇ ।
ತತಸ್ತಸ್ಯ ಹಿ ತಚ್ಛೌಚಂ ವಿಹಿತಂ ತು ದ್ವಿಜೋತ್ತಮಾಃ ॥ ೩೦॥

ಶೌಚಂ ಕೃತ್ವಾ ಯತೋ ಮಂತ್ರಂ ಪೂಜನಂ ಜರ್ಜರಸ್ಯ ತು ।
ಉಚ್ಯತೇ ಪೂರ್ವರಂಗೇಽಸ್ಮಿನ್ ತಸ್ಮಾಚ್ಛೌಚಂ ಪ್ರಕೀರ್ತಿತಮ್ ॥ ೩೧॥

ಯಥಾವತಾರಿತಂ ಚೈವ ನಾಟ್ಯಮೇತನ್ಮಹೀತಲೇ ।
ವಕ್ತವ್ಯಂ ಸರ್ವಮೇತದ್ಧಿ ನ ಶಕ್ಯಂ ಹಿ ನಿಗೂಹಿತುಮ್ ॥ ೩೨॥

ಮಮೈತೇ ತನಯಾಃ ಸರ್ವೇ ನಾಟ್ಯವೇದಸಮನ್ವಿತಾಃ ।
ಸರ್ವಲೋಕಂ ಪ್ರಹಸನೈಃ ಬಾಧಂತೇ ನಾಟ್ಯಸಂಶ್ರಯೈಃ ॥ ೩೩॥

ಕಸ್ಯಚಿತ್ತ್ವಥ ಕಾಲಸ್ಯ ಶಿಲ್ಪಕಂ ಗ್ರಾಮ್ಯಧರ್ಮಕಮ್ ।
ಋಷೀಣಾಂ ವ್ಯಂಗ್ಯಕರಣಂ ಕುರ್ವದ್ಭಿರ್ಗುಣಸಂಶ್ರಯಮ್ ॥ ೩೪॥

ಅಶ್ರಾವ್ಯಂ ತದ್ದುರಾಚಾರಂ ಗ್ರಾಮ್ಯಧರ್ಮಪ್ರವರ್ತಿತಮ್ ।
ನಿಷ್ಠುರಂ ಚಾಪ್ರಸ್ತುತಂ ಚ ಕಾವ್ಯಂ ಸಂಸದಿ ಯೋಜಿತಮ್ ॥ ೩೫॥

ತಚ್ಛ್ರುತ್ವಾ ಮುನಯಃ ಸರ್ವೇ ಭೀಮರೋಷಪ್ರಕಂಪಿತಾಃ ।
ಊಚುಸ್ತಾನ್ ಭರತಾನ್ ಕ್ರುದ್ಧಾ ನಿರ್ದಹಂತ ಇವಾಗ್ನಯಃ ॥ ೩೬॥

ಮಾ ತಾವದ್ಭೋ ದ್ವಿಜಾ ಯುಕ್ತಮಿದಮಸ್ಮದ್ವಿಡಂಬನಮ್ ।
ಕೋ ನಾಮಾಯಂ ಪರಿಭವಃ ಕಿಂಚ ನಾಸ್ಮಾಸು ಸಮ್ಮತಮ್ ॥ ೩೭॥

ಯಸ್ಮಾಜ್ಜ್ಞಾನಮದೋನ್ಮತ್ತಾ ನ ವೇತ್ಥಾವಿನಯಾಶ್ರಿತಾಃ ।
ತಸ್ಮಾದೇತದ್ಧಿ ಭವತಾಂ ಕುಜ್ಞಾನಂ ನಾಶಮೇಷ್ಯತಿ ॥ ೩೮॥

ಋಷೀಣಾಂ ಬ್ರಾಹ್ಮಣಾನಾಂ ಚ ಸಮವಾಯಸಮಾಗತಾಃ ।
ನಿರಾಹುತಾ ವಿನಾ ಹೋಮೈಃ ಶೂದ್ರಾಚಾರಾ ಭವಿಷ್ಯಥ ॥ ೩೯॥

ಅಪಾಂಕ್ತೇಯಾಃ ಕುತ್ಸಿತಾಶ್ಚಾವಮಾ ಏವ ಭವಿಷ್ಯಥ ।
ಯಶ್ಚ ವೋ ಭವಿತಾ ವಂಶಃ ಸರ್ವಾಶೌಚೋ ಭವಿಷ್ಯತಿ ॥ ೪೦॥

ಯೇ ಚ ವೋ ವಂಶಜಾಸ್ತೇಽಪಿ ಭವಿಷ್ಯಂತ್ಯಥ ನರ್ತಕಾಃ ।
ಪರೋಪಸ್ಥಾನವಂತಶ್ಚ ಶಸ್ತ್ರಪಣ್ಯೋಪಜೀವಿನಃ ॥ ೪೧॥

ಶಾಪಂ ದತ್ತಂ ತಥಾ ಜ್ಞಾತ್ವಾ ಸುತೇಭ್ಯೋ ಮೇ ತದಾ ಸುರಾಃ ।
ಸರ್ವೇ ವಿಮನಸೋ ಭೂತ್ವಾ ತಾನೃಷೀನ್ ಸಮುಪಸ್ಥಿತಾಃ ॥ ೪೨॥

ಯಾಚಮಾನೈಸ್ತತಃ ಪ್ರೋಕ್ತಂ ದೇವೈಃ ಶಕ್ರಪುರೋಗಮೈಃ ।
ಇದಾನೀಂ ದುಃಖಮುತ್ಪನ್ನಂ ನಾಟ್ಯಮೇತದ್ ವಿನಂಕ್ಷತಿ ॥ ೪೩॥

ಋಷಿಭಿಶ್ಚ ತತಃ ಪ್ರೋಕ್ತಂ ನ ಚೈತದ್ಧಿ ವಿನಕ್ಷ್ಯತಿ ।
ಶೇಷಮನ್ಯತ್ರ ಯದ್ ಪ್ರೋಕ್ತಂ ಸರ್ವಮೇತದ್ ಭವಿಷ್ಯತಿ ॥ ೪೪॥

ಏತಚ್ಛ್ರುತ್ವಾ ತು ವಚನಂ ಮುನೀನಾಮುಗ್ರತೇಜಸಾಮ್ ।
ವಿಷ್ಣ್ಣಾಸ್ತೇ ತತಃ ಸರ್ವೇ ಶ್ರುತ್ವಾ ಮಾಂ ಸಮುಪಸ್ಥಿತಾಃ ॥ ೪೫॥

ಪ್ರೋಕ್ತವಂತಶ್ಚ ಮಾಂ ಪುತ್ರಾಸ್ತ್ವಯಾಹೋ ನಾಶಿತಾ ವಯಮ್ ।
ಅನೇನ ನಾಟ್ಯದೋಷೇಣ ಶೂದ್ರಾಚಾರಾ ಹಿ ಯತ್ ಕೃತಾಃ ॥ ೪೬॥

ಮಯಾಪಿ ಸಾಂತ್ವಯಿತ್ವೋಕ್ತಾ ಮಾ ಕ್ರೋಧಂ ವ್ರಜತಾನಘಾಃ ।
ಕೃತಾಂತವಿಹಿತೋಽಸ್ಮಾಕಂ ನೂನಮೇಷ ವಿಧಿಃ ಸುತಾಃ ॥ ೪೭॥

ಮುನೀನಾಂ ಹಿ ಮೃಷಾ ವಾಕ್ಯಂ ಭವಿಷ್ಯತಿ ಕದಾಚನ ।
ನಿಧನೇ ಚ ಮನೋ ಮಾ ಭೂದ್ ಯುಷ್ಮಾಕಮಿತಿ ಸಾಂತ್ವಿತಾಃ ॥ ೪೮॥

ಜಾನೀಧ್ವಂ ತತ್ತಥಾ ನಾಟ್ಯಂ ಬ್ರಹ್ಮಣಾ ಸಂಪ್ರವರ್ತಿತಮ್ ।
ಶಿಷ್ಯೇಭ್ಯಶ್ಚ ತದನ್ಯೇಭ್ಯಃ ಪ್ರಯಚ್ಛಾಮಃ ಪ್ರಯೋಗತಃ ॥ ೪೯॥

ಮಾ ವೈ ಪ್ರಣಶ್ಯತಾಮೇತನ್ನಾಟ್ಯಂ ದುಃಖಪ್ರವರ್ತಿತಮ್ ।
ಮಹಾಶ್ರಯಂ ಮಹಾಪುಣ್ಯಂ ವೇದಾಂಗೋಪಾಂಗಸಂಭವಮ್ ॥ ೫೦॥

ಅಪ್ಸರೋಭ್ಯ ಇದಂ ಚೈವ ಯಥಾತತ್ತ್ವಂ ಯಥಾಶ್ರುತಮ್ ।
ನಾಟ್ಯಂ ದತ್ತ್ವಾ ತತಃ ಸರ್ವೇ ಪ್ರಾಯಶ್ಚಿತ್ತಂ ಚರಿಷ್ಯಥ ॥ ೫೧॥

। ಇತಿ ಭರತೀಯೇ ನಾಟ್ಯಶಾಸ್ತ್ರೇ ನಾಟ್ಯಶಾಪೋ ನಾಮ ಷಟ್ತ್ರಿಂಶೋಽಧ್ಯಾಯಃ ।

---

[← Previous](chapter_35.md) | [Next →](chapter_37.md)
