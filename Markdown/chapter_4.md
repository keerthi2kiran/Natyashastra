# ನಾಟ್ಯಶಾಸ್ತ್ರಮ್ ಅಧ್ಯಾಯಃ ೪॥ ಶ್ರೀರಸ್ತು ॥

ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್

ಅಥ ಚತುರ್ಥೋಽಧ್ಯಾಯಃ  ।

ಏವಂ ತು ಪೂಜನಂ ಕೃತ್ವಾ ಮಯಾ ಪ್ರೋಕ್ತಃ ಪಿತಾಮಹಃ ।
ಆಜ್ಞಾಪಯ ಪ್ರಭೋ ಕ್ಷಿಪ್ರಂ ಕಃ ಪ್ರಯೋಗಃ ಪ್ರಯುಜ್ಯತಾಮ್ ॥ ೧॥

ತತೋಽಸ್ಮ್ಯುಕ್ತೋ ಭಗವತಾ ಯೋಜಯಾಮೃತಮಂಥನಮ್ ।
ಏತದುತ್ಸಾಹಜನನಂ ಸುರಪ್ರೀತಿಕರಂ ತಥಾ ॥ ೨॥

ಯೋಽಯಂ ಸಮವಕಾರಸ್ತು ಧರ್ಮಕಾಮಾರ್ಥಸಾಧಕಃ ।
ಮಯಾ ಪ್ರಾಗ್ಗ್ರಥಿತೋ ವಿದ್ವನ್ಸ ಪ್ರಯೋಗಃ ಪ್ರಯುಜ್ಯತಾಮ್ ॥ ೩॥

ತಸ್ಮಿನ್ಸಮವಕಾರೇ ತು ಪ್ರಯುಕ್ತೇ ದೇವದಾನವಾಃ ।
ಹೃಷ್ಟಾಃ ಸಮಭವನ್ಸರ್ವೇ ಕರ್ಮಭಾವಾನುದರ್ಶನಾತ್ ॥ ೪॥

ಕಸ್ಯಚಿತ್ವಥ ಕಾಲಸ್ಯ ಮಾಮಾಹಾಂಬುಜಸಂಭವಃ
ನಾಟ್ಯಂ ಸಂದರ್ಶಯಾಮೋಽದ್ಯ ತ್ರಿನೇತ್ರಾಯ ಮಹಾತ್ಮನೇ ॥ ೫॥

ತತಃ ಸಾರ್ಧಂ ಸುರೈರ್ಗತ್ವಾ ವೃಷಭಾಂಕನಿವೇಶನಮ್ ।
ಸಮಭ್ಯರ್ಚ್ಯ ಶಿವಂ ಪಶ್ಚಾದುವಾಚೇದಂ ಪಿತಾಮಹಃ ॥ ೬॥

ಮಯಾ ಸಮವಾಕರಸ್ತು ಯೋಽಯಂ ಸೃಷ್ಟಃ ಸುರೋತ್ತಮ ।
ಶ್ರವಣೇ ದರ್ಶನೇ ಚಾಸ್ಯ ಪ್ರಸಾದಂ ಕರ್ತುಮರ್ಹಸಿ ॥ ೭॥

ಪಶ್ಯಾಮ ಇತಿ ದೇವೇಶೋ ದ್ರುಹಿಣಂ ವಾಕ್ಯಮಬ್ರವೀತ್ ।
ತತೋ ಮಾಮಾಹ ಭಗವಾನ್ ಸಜ್ಜೋ ಭವ ಮಹಾಮತೇ ॥ ೮॥

ತತೋ ಹಿಮವತಃ ಪೃಷ್ಠೇ ನಾನಾನಾಗಸಮಾಕುಲೇ ।
ಬಹುಭೂತಗಣಾಕೀರ್ಣೇ  ರಮ್ಯಕಂದರನಿರ್ಜ಼್ಹರೇ ॥ ೯॥

ಪೂರ್ವರಂಗಃ ಕೃತಃ ಪೂರ್ವಂ ತತ್ರಾಯಂ ದ್ವಿಜಸತ್ತಮಾಃ ।
ತಥಾ ತ್ರಿಪುರದಾಹಶ್ಚ ಡಿಮಸಂಜ್ಞಃ ಪ್ರಯೋಜಿತಃ ॥ ೧೦॥

ತತೋ ಭೂತಗಣಾ ಹೃಷ್ಟಾಃ ಕರ್ನಭಾವಾನುಕೀರ್ತನಾತ್ ।
ಮಹಾದೇವಶ್ಚ ಸುಪ್ರೀತಃ ಪಿತಾಮಹಮಥಾಬ್ರವೀತ್ ॥ ೧೧॥

ಅಹೋ ನಾಟ್ಯಮಿದಂ ಸಮ್ಯಕ್ ತ್ವಯಾ ಸೃಷ್ಟಂ ಮಹಾಮತೇ ।
ಯಶಸ್ಯಂ ಚ ಶುಭಾರ್ಥಂ ಚ ಪುಣ್ಯಂ ಬುದ್ಧಿವಿವರ್ಧನಮ್ ॥ ೧೨॥

ಮಯಾಪೀದಂ ಸ್ಮೃತಂ ನೃತ್ಯಂ ಸಂಧ್ಯಾಕಾಲೇಷು ನೃತ್ಯತಾ ।
ನಾನಾಕರಣಸಂಯುಕ್ತೈರಂಗಹಾರೈರ್ವಿಭೂಷಿತಮ್ ॥ ೧೩॥

ಪೂರ್ವರಂಗವಿಧಾವಸ್ಮಿಂಸ್ತ್ವಯಾ ಸಮ್ಯಕ್ಪ್ರಯೋಜ್ಯತಾಮ್ ।
ವರ್ಧಮಾನಕಯೋಗೇಷು ಗೀತೇಷ್ವಾಸಾರಿತೇಷು ಚ ॥ ೧೪॥

ಮಹಾಗೀತೇಷು ಚೈವಾರ್ಥಾನ್ಸಮ್ಯಗೇವಾಭಿನೇಷ್ಯಸಿ ।
ಯಶ್ಚಾಯಂ ಪೂರ್ವರಂಗಸ್ತು ತ್ವಯಾ ಶುದ್ಧಃ ಪ್ರಯೋಜಿತಃ ॥ ೧೫॥

ಏಭಿರ್ವಿಮಿಶ್ರಿತಶ್ಚಾಯಂ ಚಿತ್ರೋ ನಾಮ ಭವಿಷ್ಯತಿ  ।
ಶ್ರುತ್ವಾ ಮಹೇಶ್ವರವಚಃ ಪ್ರತ್ಯುಕ್ತಸ್ತು ಸ್ವಯಂಭುವಾ ॥ ೧೬॥

ಪ್ರಯೋಗಮಂಗಹಾರಾಣಾಮಾಚಕ್ಷ್ವ ಸುರಸತ್ತಮ  ।
ತತಸ್ತಂಡುಂ ಸಮಾಹೂಯ ಪ್ರೋಕ್ತವಾನ್ ಭುವನೇಶ್ವರಃ ॥ ೧೭॥

ಪ್ರಯೋಗಮಂಗಹಾರಾಣಾಮಾಚಕ್ಷ್ವ ಭರತಾಯ ವೈ ।
ತತೋ ಯೇ ತಂಡುನಾ ಪ್ರೋಕ್ತಾಸ್ತ್ವಂಗಹಾರಾ ಮಹಾತ್ಮನಾ॥ ೧೮॥

ತಾನ್ವಃ ಕರಣಸಂಯುಕ್ತಾನ್ವ್ಯಾಖ್ಯಾಸ್ಯಾಮಿ ಸರೇಚಕಾನ್ ।
ಸ್ಥಿರಹಸ್ತೋಽಂಗಹಾರಸ್ತು ತಥಾ ಪರ್ಯಸ್ತಕಃ ಸ್ಮೃತಃ ॥ ೧೯॥

ಸೂಚಿವಿದ್ಧಸ್ತಥಾ ಚೈವ ಹ್ಯಪವಿದ್ಧಸ್ತಥೈವ ಚ ।
ಆಕ್ಷಿಪ್ತಕೋಽಥ ವಿಜ್ಞೇಯಸ್ತಥಾ ಚೋದ್ಧಟ್ಟಿತಃ ಸ್ಮೃತಃ ॥ ೨೦॥

ವಿಷ್ಕಂಭಶ್ಚೈವ ಸಂಪ್ರೋಕ್ತಸ್ತಥಾ ಚೈವಾಪರಾಜಿತಃ ।
ವಿಷ್ಕಂಭಾಪಸೃತಶ್ಚೈಅವ ಮತ್ತಾಕ್ರೀಡಸ್ತಥೈವ ಚ ॥ ೨೧॥

ಸ್ವಸ್ತಿಕೋ ರೇಚಿತಶ್ಚೈವ ಪಾರ್ಶ್ವಸ್ವಸ್ತಿಕ ಏವ ಚ ।
ವೃಶ್ಚಿಕಾಪಸೃತಃ ಪ್ರೋಕ್ತೋ ಭ್ರಮರಶ್ಚ ತಥಾಪರಃ ॥ ೨೨॥

ಮತ್ತಸ್ಖಲಿತಕಶ್ಚೈವ ಮದಾದ್ವಿಲಸಿತಸ್ತಥಾ ।
ಗತಿಮಂಡಲಕೋ ಜ್ಞೇಯಃ ಪರಿಚ್ಛಿನ್ನಸ್ತಥೈವ ಚ ॥ ೨೩॥

ಪರಿವೃತ್ತಚಿತೋಽಥ ಸ್ಯಾತ್ತಥಾ ವೈಶಾಖರೇಚಿತಃ ।
ಪರಾವೃತ್ತೋಽಥ ವಿಜ್ಞೇಯಸ್ತಥಾ ಚೈವಾಪ್ಯಲಾತಕಃ ॥ ೨೪॥

ಪಾರ್ಶ್ವಚ್ಛೇದೋಽಥ ಸಂಪ್ರೋಕ್ತೋ ವಿದ್ಯುದ್ಭ್ರಾಂತಸ್ತಥೈವ ಚ  ।
ಊರೂದ್ವೃತ್ತಸ್ತಥಾ ಚೈವ ಸ್ಯಾದಾಲೀಢಸ್ತಥೈವ ಚ ॥ ೨೫॥

ರೇಚಿತಶ್ಚಾಪಿ ವಿಜ್ಞೇಯಸ್ತಥೈವಾಚ್ಛುರಿತಃ ಸ್ಮೃತಃ ।
ಆಕ್ಷಿಪ್ತರೇಚಿತಶ್ಚೈವ ಸಂಭ್ರಾಂತಶ್ಚ ತಥಾಪರಃ ॥ ೨೬॥

ಅಪಸರ್ಪಸ್ತು ವಿಜ್ಞೇಯಸ್ತಥಾ ಚಾರ್ಧನಿಕುಟ್ಟಕಃ ।
ದ್ವಾತ್ರಿಂಶದೇತೇ ಸಂಪ್ರೋಕ್ತಾ ಅಂಗಹಾರಾಸ್ತು ನಾಮತಃ ॥ ೨೭॥

ಏತೇಷಾಂ ತು ಪ್ರವಕ್ಷ್ಯಾಮಿ ಪ್ರಯೋಗಂ ಕರಣಾಶ್ರಯಮ್ ।
ಹಸ್ತಪಾದಪ್ರಚಾರಶ್ಚ ಯಥಾ ಯೋಜ್ಯಃ ಪ್ರಯೋಕ್ತೃಭಿಃ ॥ ೨೮॥

ಅಂಗಹಾರೇಷು ವಕ್ಷ್ಯಾಮಿ ಕರಣೇಷು ಚ ವೈ ದ್ವಿಜಾಃ ।
ಸರ್ವೇಷಾಮಂಗಹಾರಾಣಾಂ ನಿಷ್ಪತ್ತಿಃ ಕರಣೈರ್ಯತಃ ॥ ೨೯॥

ತಾನ್ಯತಃ ಸಂಪ್ರವಕ್ಷ್ಯಾಮಿ ನಾಮತಃ ಕರ್ಮತಸ್ತಥಾ ।
ಹಸ್ತಪಾದಸಮಾಯೋಗೋ ನೃತ್ಯಸ್ಯ ಕರಣಂ ಭವೇತ್ ॥ ೩೦॥

ದ್ವೇ ನೃತ್ತಕರಣೇ ಚೈವ ಭವತೋ ನೃತ್ತಮಾತೃಕಾ ।
ದ್ವಾಭ್ಯಾಂ ತ್ರಿಭಿಶ್ಚತುರ್ಭಿರ್ವಾಪ್ಯಂಗಹಾರಸ್ತು ಮಾತೃಭಿಃ ॥ ೩೧॥

ತ್ರಿಭಿಃ ಕಲಾಪಕಂ ಚೈವ ಚತುರ್ಭಿಃ ಷಂಡಕಂ ಭವೇತ್ ।
ಪಂಚೈವ ಕರಣಾನಿ ಸ್ಯುಃ ಸಂಘಾತಕ  ಇತಿ ಸ್ಮೃತಃ ॥ ೩೨॥

ಷಡ್ಭಿರ್ವಾ ಸಪ್ತಭಿರ್ವಾಪಿ ಅಷ್ಟಭಿರ್ನವಭಿಸ್ತಥಾ ।
ಕರಣೈರಿಹ ಸಂಯುಕ್ತಾ ಅಂಗಹಾರಾಃ ಪ್ರಕೀರ್ತಾಃ ॥ ೩೩॥

ಏತೇಷಾಮೇವ ವಕ್ಷ್ಯಾಮಿ ಹಸ್ತಪಾದವಿಕಲ್ಪನಮ್ ।
ತಲಪುಷ್ಪಪುಟಂ ಪೂರ್ವಂ ವರ್ತಿತಂ ವಲಿತೋರು ಚ ॥ ೩೪॥

ಅಪವಿದ್ಧಂ ಸಮನಖಂ ಲೀನಂ ಸ್ವಸ್ತಿಕರೇಚಿತಮ್ ।
ಮಂಡಲಸ್ವಸ್ತಿಕಂ ಚೈವ ನಿಕುಟ್ಟಕಮಥಾಪಿ ಚ ॥ ೩೫॥

ತಥೈವಾರ್ಧನಿಕುಟ್ಟಂ ಚ ಕಟಿಚ್ಛಿನ್ನಂ ತಥೈವ ಚ ।
ಅರ್ಧರೇಚಿತಕಂ ಚೈವ ವಕ್ಷಃಸ್ವಸ್ತಿಕಮೇವ ಚ ॥ ೩೬॥

ಉನ್ಮತ್ತಂ ಸ್ವಸ್ತಿಕಂ ಚೈವ ಪೃಷ್ಠಸ್ವಸ್ತಿಕಮೇವ ಚ ।
ದಿಕ್ಸ್ವಸ್ತಿಕಮಲಾತಂ ಚ ತಥೈವ ಚ ಕಟೀಸಮಮ್ ॥ ೩೭॥

ಆಕ್ಷಿಪ್ತರೇಚಿತಂ ಚೈವ ವಿಕ್ಷಿಪ್ತಾಕ್ಷಿಪ್ತಕಂ ತಥಾ ।
ಅರ್ಧಸ್ವಸ್ತಿಕಮುದ್ದಿಷ್ಟಮಂಚಿತಂ ಚ ತಥಾಪರಮ್ ॥ ೩೮॥

ಭುಜಂಗತ್ರಾಸಿತಂ ಪ್ರೋಕ್ತಮೂರ್ಧ್ವಜಾನು ತಥೈವ ಚ ।
ನಿಕುಂಚಿತಂ ಚ ಮತ್ತಲ್ಲಿ ತ್ವರ್ಧಮತ್ತಲ್ಲಿ ಚೈವ ಹಿ ॥ ೩೯॥

ಸ್ಯಾದ್ರೇಚಕನಿಕ್ಕುಟ್ಟಂ ಚ ತಥಾ ಪಾದಾಪವಿದ್ಧಕಮ್ ।
ವಲಿತಂ ಘೂರ್ಣಿತಂ ಚೈವ ಲಲಿತಂ ಚ ತಥಾಪರಮ್ ॥  ೪೦॥

ದಂಡಪಕ್ಷಂ ತಥಾ ಚೈವ ಭುಜಂಗತ್ರಸ್ತರೇಚಿತಮ್ ।
ನೂಪುರಂ ಚೈವ ಸಂಪ್ರೋಕ್ತಂ ತಥಾ ವೈಶಾಖರೇಚಿತಮ್ ॥ ೪೧॥

ಭ್ರಮರಂ ಚತುರಂ ಚೈವ ಭುಜಂಗಾಂಚಿತಮೇವ ಚ ।
ದಂಡರೇಚಿತಕಂ ಚೈವ ತಥಾ ವೃಶ್ಚಿಕಕುಟ್ಟಿತಮ್ ॥೪೨॥

ಕಟಿಭ್ರಾಂತಂ ತಥಾ ಚೈವ ಲತಾವೃಶ್ಚಿಕಮೇವ ಚ ।
ಛಿನ್ನಂ ಚ ಕರಣಂ ಪ್ರೋಕ್ತಂ ತಥಾ ವೃಶ್ಚಿಕರೇಚಿತಮ್ ॥ ೪೩॥

ವೃಶ್ಚಿಕಂ ವ್ಯಂಸಿತಂ ಚೈವ ತಥಾ ಪಾರ್ಶ್ವನಿಕುಟ್ಟಕಮ್  ।
ಲಲಾಟತಿಲಕಂ ಕ್ರಾಂತಂ ಕುಂಚಿತಂ ಚಕ್ರಮಂಡಲಮ್ ॥ ೪೪॥

ಉರೋಮಂಡಲಮಾಕ್ಷಿಪ್ತಂ ತಥಾ ತಲವಿಲಾಸಿತಮ್ ।
ಅರ್ಗಲಂ ಚಾಥ ವಿಕ್ಷಿಪ್ತಮಾವೃತ್ತಂ ದೋಲಪಾದಕಮ್ ॥ ೪೫॥

ವಿವೃತ್ತಂ  ವಿನಿವೃತ್ತಂ ಚ ಪಾರ್ಶ್ವಕ್ರಾಂತಂ ನಿಶುಂಭಿತಮ್ ।
ವಿದ್ಯುತ್ಭ್ರಾಂತಮತಿಕ್ರಾಂತಂ ವಿವರ್ತಿತಕಮೇವ ಚ ॥ ೪೬॥

ಗಜಕ್ರೀಡಿತಕಂ ಚೈವ ತಲಸಂಸ್ಫೋಟಿತಂ ತಥಾ ।
ಗರುಡಪ್ಲುತಕಂ ಚೈವ ಗಂಡಸೂಚಿ ತಥಾಪರಮ್ ॥ ೪೭॥

ಪರಿವೃತ್ತಂ ಸಮುದ್ದಿಷ್ಟಂ ಪಾರ್ಶ್ವಜಾನು ತಥೈವ ಚ ।
ಗೃಧ್ರಾವಲೀನಕಂ ಚೈವ ಸನ್ನತಂ ಸೂಚ್ಯಥಾಪಿ ಚ ॥ ೪೮॥

ಅರ್ಧಸೂಚೀತಿ ಕರಣಂ ಸೂಚಿವಿದ್ಧಂ ತಥೈವ ಚ ।
ಅಪಕ್ರಾಂತಂ ಚ ಸಂಪ್ರೋಕ್ತಂ ಮಯೂರಲಲಿತಂ ತಥಾ ॥ ೪೯॥

ಸರ್ಪಿತಂ ದಂಡಪಾದಂ ಚ ಹರಿಣಪ್ಲುತಮೇವ ಚ ।
ಪ್ರೇಂಖೋಲಿತಂ ನಿತಂಬಂ ಚ ಸ್ಖಲಿತಂ ಕರಿಹಸ್ತಕಮ್ ॥ ೫೦॥

ಪ್ರಸರ್ಪಿತಕಮುದ್ದಿಷ್ಟಂ ಸಿಂಹವಿಕ್ರೀಡತಂ ತಥಾ ।
ಸಿಂಹಾಕರ್ಷಿತಮುದ್ವೃತ್ತಂ ತಥೋಪಸೃತಮೇವ ಚ ॥ ೫೧॥

ತಲಸಂಘಟ್ಟಿತಂ ಚೈವ ಜನಿತಂ ಚಾವಹಿತ್ಥಕಮ್ ।
ನಿವೇಶಮೇಲಕಾಕ್ರೀಡಮೂರೂದ್ವೃತ್ತಂ ತಥೈವ ಚ ॥ ೫೨॥

ಮದಸ್ಖಲಿತಕಂ ಚೈವ ವಿಷ್ಣುಕ್ರಾಂತಮಥಾಪಿ ಚ ।
ಸಂಭ್ರಾಂತಮಥ ವಿಷ್ಕಂಭಮುದ್ಘಟ್ಟಿತಮಥಾಪಿ ಚ ॥ ೫೩॥

ವೃಷಭಕ್ರೀಡಿತಂ ಚೈವ ಲೋಲಿತಂ ಚ ತಥಾಪರಮ್ ।
ನಾಗಾಪಸರ್ಪಿತಂ ಚೈವ ಶಕಟಾಸ್ಯಂ ತಥೈವ ಚ ॥ ೫೪॥

ಗಂಗಾವತರಣಂ ಚೈವೇತ್ಯುಕ್ತಮಷ್ಟಾಧಿಕಂ ಶತಮ್ ।
ಅಷ್ಟೋತ್ತರಶತಂ ಹ್ಯೇತತ್ಕರಣಾನಾಂ ಮಯೋದಿತಮ್ ॥ ೫೫॥

ನೃತ್ಯೇ ಯುದ್ಧೇ ನಿಯುದ್ಧೇ ಚ ತಥ ಗತಿಪರಿಕ್ರಮೇ ।
ಗತಿಪ್ರಚಾರೇ ವಕ್ಷ್ಯಾಮಿ ಯುದ್ಧಚಾರೀವಿಕಲ್ಪನಮ್ ॥ ೫೬॥

ಯತ್ರ ತತ್ರಾಪಿ ಸಂಯೋಜ್ಯಮಾಚಾರ್ಯೈರ್ನಾಟ್ಯಶಕ್ತಿನಃ ।
ಪ್ರಾಯೇಣ ಕರಣೇ ಕಾರ್ಯೋ ವಾಮೋ ವಕ್ಷಃಸ್ಥಿತಃ ಕರಃ ॥ ೫೭॥

ಚರಣಸ್ಯಾನುಗಶ್ಚಾಪಿ ದಕ್ಷಿಣಸ್ತು ಭವೇತ್ಕರಃ ।
ಹಸ್ತಪಾದಪ್ರಚಾರಂತು ಕಟಿಪಾರ್ಶ್ವೋರುಸಂಯುತಮ್ ॥ ೫೮॥

ಉರಃಪೃಷ್ಠೋದರೋಪೇತಂ ವಕ್ಷ್ಯಮಾಣಂ ನಿಬೋಧತ ।
ಯಾನಿ ಸ್ಥಾನಾನಿ ಯಾಶ್ಚಾರ್ಯೋ ನೃತ್ಯಹಸ್ತಾಸ್ತಥೈವ ಚ ॥ ೫೯॥

ಸಾ ಮಾತೃಕೇತಿ ವಿಜ್ಞೇಯಾ ತದ್ಯೋಗಾತ್ಕರಣಂ ಭವೇತ್ ।
ಕಟೀ ಕರ್ಣಸಮಾ ಯತ್ರ ಕೋರ್ಪರಾಂಸಶಿರಸ್ತಥಾ ॥ ೬೦॥

ಸಮುನ್ನತಮುರಶ್ಚೈವ ಸೌಷ್ಠವಂ ನಾಮ ತದ್ಭವೇತ್ ।
ವಾಮೇ ಪುಷ್ಪಪುಟಃ ಪಾರ್ಶ್ವೇ ಪಾದೋಽಗ್ರತಲಸಂಚರಃ ॥ ೬೧॥

ತಥಾ ಚ ಸನ್ನತಂ ಪಾರ್ಶ್ವಂ ತಲಪುಷ್ಪಪುಟಂ ಭವೇತ್ ।
ಕುಂಚಿತೌ ಮಣಿಬಂಧೇ ತು ವ್ಯಾವೃತ್ತಪರಿವರ್ತಿತೌ ॥ ೬೨॥

ಹಸ್ತೌ ನಿಪತಿತೌ ಚೋರ್ವೋರ್ವರ್ತಿತಂ ಕರಣಂ ತು ತತ್ ।
ಶುಕತುಂಡೌ ಯದಾ ಹಸ್ತೌ ವ್ಯಾವೃತ್ತಪರಿವರ್ತಿತೌ ॥ ೬೩॥

ಉರೂ ಚ ವಲಿತೌ ಯಸ್ಮಿನ್ವಲಿತೋರುಕಮುಚ್ಯತೇ ।
ಆವರ್ತ್ಯ ಶುಕತುಂಡಾಖ್ಯಮೂರುಪೃಷ್ಠೇ ನಿಪಾತಯೇತ್ ॥ ೬೪॥

ವಾಮಹತಶ್ಚ ವಕ್ಷಃಸ್ಥೋಽಪ್ಯಪವಿದ್ಧಂ ತು ತದ್ಭವೇತ್ ।
ಶ್ಲಿಷ್ಟೌ ಸಮನಖೌ ಪದೌ ಕರೌ ಚಾಪಿ ಪ್ರಲಿಂಬಿತೌ ॥ ೬೫॥

ದೇಹಃ ಸ್ವಾಭಾವಿಕೋ ಯತ್ರ ಭವೇತ್ಸಮನಖಂ ತು ತತ್ ।
ಪತಾಕಾಂಜಲಿ ವಕ್ಷಃಸ್ಥಂ ಪ್ರಸಾರಿತಶಿರೋಧರಮ್ ॥ ೬೬॥

ನಿಹಂಚಿತಾಂಸಕೂಟಂ ಚ ತಲ್ಲಿನಂ ಕರಣಂ ಸ್ಮೃತಮ್ ।
ಸ್ವಸ್ತಿಕೌ ರೇಚಿತಾವಿದ್ಧೌ ವಿಶ್ಲಿಷ್ಟೌ ಕಟಿಸಂಶ್ರಿತೌ ॥ ೬೭॥

ಯತ್ರ ತತ್ಕರಣಂ ಜ್ಞೇಯಂ ಬುಧೈಃ ಸ್ವಸ್ತಿಕರೇಚಿತಮ್ ।
ಸ್ವಸ್ತಿಕೌ ತು ಕರೌ ಕೃತ್ವಾ ಪ್ರಾಂಗಮುಖೋರ್ಧ್ವತಲೌ ಸಮೌ ॥ ೬೮॥

ತಥಾ ಚ ಮಂಡಲಂ ಸ್ಥಾನಂ ಮಂಡಲಸ್ವಸ್ತಿಕಂ ತು ತತ್ ।
ನಿಕುಟ್ಟಿತೌ ಯದಾ ಹಸ್ತೌ ಸ್ವಬಾಹುಶಿರಸೋಽಂತರೇ ॥ ೬೯॥

ಪಾದೌ ನಿಕುಟ್ಟಿತೌ ಚೈವ ಜ್ಞೇಯಂ ತತ್ತು ನಿಕುಟ್ಟಕಮ್ ।
ಅಂಚಿತೌ ಬಾಹುಶಿರಸಿ ಹಸ್ತಸ್ತ್ವಭಿಮುಖಾಂಗುಲಿಃ ॥ ೭೦॥

ನಿಕುಂಚಿತಾರ್ಧಯೋಗೇನ ಭವೇದರ್ಥನಿಕುಟ್ಟಕಮ್ ।
ಪರ್ಯಾಯಶಃ ಕಟಿಶ್ಛಿನ್ನಾ ಬಾಹ್ವೋಃ ಶಿರಸಿ ಪಲ್ಲವೌ ॥ ೭೧॥

ಪುನಃಪುನಶ್ಚ ಕರಣಂ ಕಟಿಚ್ಛಿನಂ ತು ತದ್ಭವೇತ್ ।
ಅಪವಿದ್ಧಕರಃ ಸೂಚ್ಯಾ ಪಾದಶ್ಚೈವ ನಿಕುಟ್ಟಿತಃ ॥ ೭೨॥

ಸಂನ್ನತಂ ಯತ್ರ ಪಾರ್ಶ್ವಂ ಚ ತದ್ಭವೇಅರ್ಧರೇಚಿತಮ್ ।
ಸ್ವಸ್ತಿಕೌ ಚರಣೌ ಯತ್ರ ಕರೌ ವಕ್ಷಸಿ ರೇಚಿತೌ ॥ ೭೩॥

ನಿಕುಂಚಿತಂ ತಥಾ ವಕ್ಷೋ ವಕ್ಷಸ್ಸ್ವಸ್ತಿಕಮೇವ ತತ್ ।
ಆಂಚಿತೇನ ತು ಪಾದೇನ ರೇಚಿತೌ ತು ಕರೌ ಯದಾ ॥ ೭೪॥

ಉನ್ಮತಂ ಕರಣಂ ತತ್ತು ವಿಜ್ಞೇಯಂ ನೃತ್ಯಕೋವಿದೈಃ ।
ಹಸ್ತಾಭ್ಯಾಮಥ ಪಾದಾಭ್ಯಾಂ ಭವತಃ ಸ್ವಸ್ತಿಕೌ ಯದಾ ॥ ೭೫॥

ತತ್ಸ್ವಸ್ತಿಕಮಿತಿ ಪ್ರೋಕ್ತಂ ಕರಣಂ ಕರಣಾರ್ಥಿಭಿಃ ।
ವಿಕ್ಷಿಪ್ತಾಕ್ಷಿಪ್ತಬಾಹುಭ್ಯಾಂ ಸ್ವಸ್ತಿಕೌ ಚರಣೌ ಯದಾ ॥ ೭೬॥

ಅಪಕ್ರಾಂತಾರ್ಧಸೂಚಿಭ್ಯಾಂ ತತ್ಪೃಷ್ಠಸ್ವಸ್ತಿಕಂ ಭವೇತ್ ।
ಪಾರ್ಶ್ವಯೋರಗ್ರತಶ್ಚೈವ ಯತ್ರ ಶ್ಲಿಷ್ಟಃ ಕರೋ ಭವೇತ್ ॥ ೭೭॥

ಸ್ವಸ್ತಿಕೌ ಹಸ್ತಪಾದಾಭ್ಯಾಂ ತದ್ದಿಕ್ಸ್ವಸ್ತಿಕಮುಚ್ಯತೇ ।
ಅಲಾತಂ ಚರಣಂ ಕೃತ್ವಾ ವ್ಯಂಸಯೇದ್ದಕ್ಷಿಣಂ ಕರಮ್ ॥ ೭೮॥

ಊರ್ಧ್ವಜಾನುಕ್ರಮಂ ಕುರ್ಯಾದಲಾತಕಮಿತಿ ಸ್ಮೃತಮ್ ।
ಸ್ವಸ್ತಿಕಾಪಸೃತಃ ಪಾದಃ ಕರೌ ನಾಭಿಕಟಿಸ್ಥಿತೌ ॥ ೭೯॥

ಪಾರ್ಶ್ವಮುದ್ವಾಹಿತಂ ಚೈವ ಕರಣಂ ತತ್ಕಟೀಸಮಮ್ ।
ಹಸ್ತೌ ಹೃದಿ ಭವೇದ್ವಾಮಃ ಸವ್ಯಶ್ಚಾಕ್ಷಿಪ್ತರೇಚಿತಃ ॥೮೦॥

ರೇಚಿತಶ್ಚಾಪವಿದ್ಧಶ್ಚ ತತ್ಸ್ಯಾದಾಕ್ಷಿಪ್ತರೇಚಿತಮ್ ।
ವಿಕ್ಷಿಪ್ತಂ ಹಸ್ತಪಾದಂ ಚ ತಸೈವಾಕ್ಷೇಪಣಂ ಪುನಃ ॥ ೮೧॥

ಯತ್ರ ತತ್ಕರಣಂ ಜ್ಞೇಯಂ ವಿಕ್ಷಿಪ್ತಾಕ್ಷಿಪ್ತಪ್ತಕಂ ದ್ವಿಜಾಃ ।
ಸ್ವಸ್ತಿಕೌ ಚರಣೌ ಕೃತ್ವಾ ಕರಿಹಸ್ತಂ ಚ ದಕ್ಷಿಣಮ್ ॥ ೮೨॥

ವಕ್ಷಸ್ಥಾನೇ ತಥಾ ವಾಮಮರ್ಧಸ್ವಸ್ತಿಕಮಾದಿಶೇತ್ ।
ವ್ಯಾವೃತ್ತಪರಿವೃತ್ತಸ್ತು ಸ ಏವ ತು ಕರೋ ಯದಾ ॥ ೮೩॥

ಅಂಚಿತೋ ನಾಸಿಕಾಗ್ರೇ ತು ತದಂಚಿತಮುದಾಹೃತಮ್ ।
ಕುಂಚಿತಂ ಪಾದಮುತ್ಕ್ಷಿಪ್ಯ ತ್ರ್ಯಶ್ರಮೂರುಂ ವಿವರ್ತಯೇತ್ ॥ ೮೪॥

ಕಟಿಜಾನುವಿವರ್ತಾಚ್ಚ ಭುಜಂಗತ್ರಾಸಿತಂ ಭವೇತ್ ।
ಕುಂಚಿತಂ ಪಾದಮುತ್ಕ್ಷಿಪ್ಯ ಜನುಸ್ತನಸಮಂ ನ್ಯಸೇತ್ ॥ ೮೫॥

ಪ್ರಯೋಗವಶಗೌ ಹಸ್ತಾವೂರ್ಧ್ವಜಾನು ಪ್ರಕೀರ್ತಿತಮ್ ।
ವೃಶ್ಚಿಕಂ ಚರಣಂ ಕೃತ್ವಾ ಕರಂ ಪಾರ್ಶ್ವೇ ನಿಕುಂಚಯೇತ್ ॥ ೮೬॥

ನಾಸಾಗ್ರೇ ದಕ್ಷಿಣಂ ಚೈವ ಜ್ಞೇಯಂ ತತ್ತು ನಿಕುಂಚಿತಮ್ ।
ವಾಮದಕ್ಷಿಣಪಾದಾಭ್ಯಾಂ ಘೂರ್ಣಮಾನೋಪಸರ್ಪಣೈಃ ॥೮೭॥

ಉದ್ವೇಷ್ಟಿತಾಪವಿದ್ಧೈಶ್ಚ ಹಸ್ತೈರ್ಮತ್ತಲ್ಲ್ಯುದಾಹೃತಮ್ ।
ಸ್ಸ್ಖಲಿತಾಪಸೃತೌ ಪಾದೌ ವಾಮಹಸ್ತಶ್ಚ ರೇಚಿತಃ ॥ ೮೮॥

ಸವ್ಯಹಸ್ತಃ ಕಟಿಸ್ಥಃ ಸ್ಯಾದರ್ಧಮತ್ತಲ್ಲಿ ತತ್ಸ್ಮೃತಮ್ ।
ರೇಚಿತೋ ದಕ್ಷಿಣೋ ಹಸ್ತಃ ಪಾದಃ ಸವ್ಯೋ ನಿಕುಟ್ಟಿತಃ ॥ ೮೯॥

ದೋಲಾ ಚೈವ ಭವೇದ್ವಾಮಸ್ತದ್ರೇಚಿತನಿಕುಟ್ಟಿತಮ್ ।
ಕಾರ್ಯೌ ನಾಭಿತಟೇ ಹಸ್ತೌ ಪ್ರಾಙ್ಮುಖೌ ಖಟಕಾಮುಖೌ ॥ ೯೦॥

ಸೂಚೀವಿದ್ಧಾವಪಕ್ರಾಂತೌ ಪಾದೌ ಪಾದಾಪವಿದ್ಧಕೇ ।
ಅಪವಿದ್ಧೋ ಭವೇದ್ಧಸ್ತಃ ಸೂಚೀಪಾದಸ್ತಥೈಅವ ಚ ॥ ೯೧॥

ತಥಾ ತ್ರಿಕಂ ವಿವೃತ್ತಂ ಚ ವಲಿತಂ ನಾಮ ತದ್ಭವೇತ್ ।
ವರ್ತಿತಾಘೂರ್ಣಿತಃ ಸವ್ಯೋ ಹಸ್ತೋ ವಾಮಶ್ಚ ದೋಲಿತಃ ॥ ೯೨॥

ಸ್ವಸ್ತಿಕಾಪಸೃತಃ ಪಾದಃ ಕರಣಂ ಘೂರ್ಣಿತಂ ತು ತತ್ ।
ಕರಿಹಸ್ತೋ ಭವೇದ್ವಾಮೋ ದಕ್ಷಿಣಶ್ಚ ವಿವರ್ತಿತಃ ॥ ೯೩॥

ಬಹುಶಃ ಕುಟ್ಟಿತಃ ಪದೋ ಜ್ಞೇಯಂ ತಲ್ಲಲಿತಂ ಬುಧೈಃ  ।
ಊರ್ಧ್ವಜಾನುಂ ವಿಧಾಯಾಥ ತಸ್ಯೋಪರಿ ಲತಾಂ ನ್ಯಸೇತ್ ॥ ೯೪॥

ದಂಡ್ಪಕ್ಷಂ ತತ್ಪ್ರೋಕ್ತಂ ಕರ್ಣಂ ನೃತ್ಯವೇದಿಭಿಃ ।
ಭುಜಂಗತ್ರಾಸಿತಂ ಕೃತ್ವಾ ಯತ್ರೋಭಾವಪಿ ರೇಚಿತೌ ॥ ೯೫॥

ವಾಮಪಾರ್ಶ್ವಸ್ಥ್ತೌ ಹಸ್ತೌ ಭುಜಂಗತ್ರಸ್ತರೇಚಿತಮ್ ।
ತ್ರಿಕಂ ಸುವಲಿತಂ ಕೃತ್ವಾ ಲತಾರೇಚಿತಕೌ ಕರೌ ॥ ೯೬॥

ರೇಚಿತೌ ಹಸ್ತಪಾದೌ ಚ ಕಟೀ ಗ್ರೀವಾ ಚ ರೇಚಿತಾ ॥ ೯೭॥

ವೈಶಾಖಸ್ಥಾನಕೇನೈತದ್ಭವೇವೈಶಾಖರೇಚಿತಮ್ ।
ಆಕ್ಷಿಪ್ತಃ ಸ್ವಸ್ತಿಕಃ ಪಾದಃ ಕರೌ ಚೋದ್ವೇಷ್ಟಿತೌ ತಥಾ ॥ ೯೮॥

ತ್ರಿಕಸ್ಯ ವಲನಾಚ್ಚೈವ   ಜ್ಞೇಯಂ ಭ್ರಮರಕಂ ತು ತತ್ ।
ಅಂಚಿತಃ ಸ್ಯಾತ್ಕರೋ ವಾಮಃ ಸವ್ಯಶ್ಚತುರ ಏವ ತು ॥ ೯೯॥

ದಕ್ಷಿಣಃ ಕುಟ್ಟಿತಃ ಪಾದಶ್ಚತುರಂ ತತ್ಪ್ರಕೀರ್ತಿತಮ್ ।
ಭುಜಂಗತ್ರಾಸಿತಃ  ಪಾದೋ ದಕ್ಷಿಣೋ ರೇಚಿತಃ ಕರಃ ॥ ೧೦೦॥

ಲತಾಖ್ಯಶ್ಚ ಕರೋ ವಾಮೋ ಭುಜಂಗಾಂಚಿತಕಂ ಭವೇತ್ ।
ವಿಕ್ಷಿಪ್ತಂ ಹಸ್ತಪಾದಂ ತು ಸಮಂತಾದ್ಯತ್ರ ದಂಡವತ್ ॥ ೧೦೧॥

ರೇಚ್ಯತೇ ತದ್ಧಿ ಕರಣಂ ಜ್ಞೇಯಂ ದಂಡಕರೇಚಿತಮ್ ।
ವೃಶ್ಚಿಕಂ ಚರಣಂ ಕೃತ್ವಾ ದ್ವಾವಪ್ಯಥ ನಿಕುಟ್ಟಿತೌ ॥ ೧೦೨॥

ವಿಧಾತವ್ಯೌ ಕರೌ ತತ್ತು ಜ್ಞೇಯಂ ವೃಶ್ಚಿಕಕುಟ್ಟಿತಮ್ ।
ಸೂಚಿಂ ಕೃತ್ವಾಪವಿದ್ಧಂ ಚ ದಕ್ಷಿಣಂ ಚರಣಂ ನ್ಯಸೇತ್ ॥ ೧೦೩॥

ರೇಚಿತಾ ಚ ಕಟಿರ್ಯತ್ರ ಕಟಿಭ್ರಾಂತಂ ತದುಚ್ಯತೇ ।
ಅಂಚಿತಃ ಪೃಷ್ಠತಃ ಪಾದಃ ಕುಂಚಿತೋರ್ಧ್ವತಲಾಂಗುಲಿಃ ॥ ೧೦೪॥

ಲತಾಖ್ಯಶ್ಚ ಕರೋ ವಾಮಸ್ತಲ್ಲತಾವೃಶ್ಚಿಕಂ ಭವೇತ್ ।
ಅಲಪದ್ಮಃ ಕಟೀದೇಶೇ ಛಿನ್ನಾ ಪರ್ಯಾಯಶಃ ಕಟೀ ॥ ೧೦೫॥

ವೈಶಾಖಸ್ಥಾನಕೇನೇಹ ತಚ್ಛಿನ್ನಂ ಕರಣಂ ಭವೇತ್ ।
ವೃಶ್ಚಿಕಂ ಚರಣಂ ಕೃತ್ವಾ ಸ್ವಸ್ತಿಕೌ ಚ ಕರವುಭೌ ॥ ೧೦೬॥

ರೇಚಿತೌ ವಿಪ್ರಕೀರ್ಣೌ ಚ ಕರೌ ವೃಶ್ಚಿಕರೇಚಿತಮ್ ।
ಬಾಹುಶೀರ್ಷಾಂಚಿತೌ ಹಸ್ತೌ ಪಾದಃ ಪೃಷ್ಠಾಂಚಿತಸ್ತಥಾ ॥ ೧೦೭॥

ದೂರಸನ್ನತಪೃಷ್ಠಂ ಚ ವೃಶ್ಚಿಕಂ ತತ್ಪ್ರಕೀರ್ತಿತಮ್ ।
ಆಲೀಢಂ ಸ್ಥಾನಕಂ ಯತ್ರ ಕರೌ ವಕ್ಷಸಿ ರೇಚಿತೌ ॥ ೧೦೮॥

ಊರ್ಧ್ವಾಧೋ ವಿಪ್ರಕೀರ್ಣೌ ಚ ವ್ಯಂಸಿತಂ ಕರಣಂ ತು ತತ್ ।
ಹಸ್ತೌ ತು ಸ್ವಸ್ತಿಕೌ ಪಾರ್ಶ್ವೇ ತಥಾ ಪಾದೋ ನಿಕುಟ್ಟಿತಃ ॥ ೧೦೯॥

ಯತ್ರ ತತ್ಕರಣಂ ಜ್ಞೇಯಂ ಬುಧೈಃ ಪಾರ್ಶ್ವನಿಕುಟ್ಟಿತಮ್ ।
ವೃಶ್ಚಿಕಂ ಚರಣಂ ಕೃತ್ವಾ ಪಾದಸ್ಯಾಂಗುಷ್ಠಕೇನ ತು ॥ ೧೧೦॥

ಲಲಾಟೇ ತಿಲಕಂ ಕುರ್ಯಾಲ್ಲಲಾಟತಿಲಕಂ ತು ತತ್ ।
ಪೃಷ್ಠತಃ ಕುಂಚಿತಂ ಕೃತ್ವಾ ವ್ಯತಿಕ್ರಾಂತಕ್ರಮಂ ತತಃ ॥ ೧೧೧॥

ಆಕ್ಷಿಪ್ತೌ ಚ ಕರೌ ಕಾರ್ಯೌ ಕ್ರಾಂತಕೇ ಕರಣೇ ದ್ವಿಜಾಃ ।
ಆದ್ಯಃ ಪಾದೋ ನತಃ ಕಾರ್ಯಃ ಸವ್ಯಹಸ್ತಶ್ಚ ಕುಂಚಿತಃ ॥ ೧೧೨॥

ಉತ್ತಾನೋ ವಾಮಪಾರ್ಶ್ವಸ್ಥಸ್ತತ್ಕುಂಚಿತಮುದಾಹೃತಮ್ ।
ಪ್ರಲಂಬಿತಾಭ್ಯಾಂ ಬಾಹುಭ್ಯಾಂ ಯದ್ಗಾತ್ರೇಣಾನತೇನ ಚ ॥ ೧೧೩॥

ಅಭ್ಯಂತರಾಪವಿದ್ಧಃ ಸ್ಯಾತ್ತಜ್ಜ್ಞೇಯಂ ಚಕ್ರಮಂಡಲಮ್ ।
ಸ್ವಸ್ತಿಕಾಪಸೃತೌ ಪಾದಾವಪವಿದ್ಧಕ್ರಮೌ ಯದಾ ॥ ೧೧೪॥

ಉರೋಮಂಡಲಕೌ ಹಸ್ತಾವುರೋಮಂಡಲಿಕಸ್ತು   ತತ್ ।
ಆಕ್ಷಿಪ್ತಂ ಹಸ್ತಪಾದಂ ಚ ಕ್ರಿಯತೇ  ಯತ್ರ ವೇಗತಃ ॥ ೧೧೫॥

ಆಕ್ಷಿಓತಂ ನಾಮ ಕರಣಂ ವಿಜ್ಞೇಯಂ ತತ್ದ್ವಿಜೋತ್ತಮಾಃ ।
ಊರ್ಧ್ವಾಂಗುಲಿತಲಃ ಪಾದಃ ಪಾರ್ಶ್ವೇನೋರ್ಧ್ವಂ ಪ್ರಸಾರಿತಃ ॥ ೧೧೬॥

ಪ್ರಕುರ್ಯಾದಂಚಿತತಲೌ ಹಸ್ತೌ ತಲವಿಲಾಸಿತೇ ।
ಪೃಷ್ಠತಃ ಪ್ರಸೃತಃ ಪಾದೌ ದ್ವೌ ತಾಲಾವರ್ಧಮೇವ ಚ ॥ ೧೧೭॥

ತಸ್ಯೇವ ಚಾನುಗೋ ಹಸ್ತಃ ಪುರತಸ್ತ್ವರ್ಗಲಂ ತು ತತ್ ।
ವಿಕ್ಷಿಪ್ತಂ ಹಸ್ತಪಾದಂ ಚ ಪೃಷ್ಠತಃ ಪಾರ್ಶ್ವತೋಽಪಿ ವಾ ॥ ೧೧೮॥

ಏಕಮಾರ್ಗಗತಂ ಯತ್ರ ತದ್ವಿಕ್ಷಿಪ್ತಮುದಾಹೃತಮ್ ।
ಪ್ರಸಾರ್ಯ ಕುಂಚಿತಂ ಪಾದಂ ಪುನರಾವರ್ತಯೇತ್ ದ್ರುತಮ್ ॥ ೧೧೯॥

ಪ್ರಯೋಗವಶಗೌ ಹಸ್ತೌ ತದಾವರ್ತಮುದಾಹೃತಮ್ ।
ಕುಂಚಿತಂ ಪಾದಮುತ್ಕ್ಷಿಪ್ಯ ಪಾರ್ಶ್ವಾತ್ಪಾರ್ಶ್ವಂ ತು ಡೋಲಯೇತ್ ॥ ೧೨೦॥

ಪ್ರಯೋಗವಶಗೌ ಹಸ್ತೌ ಡೋಲಾಪಾದಂ ತದುಚ್ಯತೇ ।
ಆಕ್ಷಿಪ್ತಂ ಹಸ್ತಪಾದಂ ಚ ತ್ರಿಕಂ ಚೈವ ವಿವರ್ತಯೇತ್ ॥ ೧೨೧॥

ರೇಚಿತೌ ಚ ತಥಾ ಹಸ್ತೌ ವಿವೃತ್ತೇ ಕರಣೇ ದ್ವಿಜಾಃ ।
ಸೂಚೀವಿದ್ಧಂ ವಿಧಾಯಾಥ ತ್ರಿಕಂ ತು ವಿನಿವರ್ತಯೇತ್ ॥ ೧೨೨॥

ಕರೌ ಚ ರೇಚಿತೌ ಕಾರ್ಯೌ ವಿನಿವೃತ್ತೇ ದ್ವಿಜೋತ್ತಮಃ ।
ಪಾರ್ಶ್ವಕ್ರಾಂತಕ್ರಮಂ ಕೃತ್ವಾ ಪುರಸ್ತಾದಥ ಪಾತಯೇತ್ ॥ ೧೨೩॥

ಪ್ರಯೋಗವಶಗೌ ಹಸ್ತೌ ಪಾರ್ಶ್ವಕ್ರಾಂತಂ ತದುಚ್ಯತೇ ।
ಪೃಷ್ಠತಃ ಕುಂಚಿತಃ ಪಾದೌ ವಕ್ಷಶ್ಚೈವ ಸಮುನ್ನತಮ್ ॥ ೧೨೪॥

ತಿಲಕೇ ಚ ಕರಃ ಸ್ಥಾಪ್ಯಸ್ತನ್ನಿಸ್ತಂಭಿತಮುಚ್ಯತೇ ।
ಪೃಷ್ಠತೋ ವಲಿತಂ ಪಾದಂ ಶಿರೋಘೃಷ್ಟಂ ಪ್ರಸಾರಯೇತ್ ॥ ೧೨೫॥

ಸರ್ವತೋ ಮಂಡಲಾವಿದ್ಧಂ ವಿದ್ಯುದ್ಭ್ರಾಂತಂ ತದುಚ್ಯತೇ ।
ಅತಿಕ್ರಾಂತಕ್ರಮಂ ಕೃತ್ವಾ ಪುರಸ್ತಾತ್ಸಂಪ್ರಸಾರಯೇತ್ ॥ ೧೨೬॥

ಪ್ರಯೋಗವಶಗೌ ಹಸ್ತಾವತಿಕ್ರಾಂತೇ ಪ್ರಕೀರ್ತಿತೌ ।
ಆಕ್ಷಿಪ್ತಂ ಹಸ್ತಪಾದಂ ಚ ತ್ರಿಕಂ ಚೈವ ವಿವರ್ತಿತಮ್ ॥ ೧೨೭॥

ದ್ವಿತೀಯೋ ರೇಚಿತೋ ಹಸ್ತೋ ವಿವರ್ತಿತಕಮೇವ ತತ್ ।
ಕರ್ಣೇಽಂಚಿತಃ ಕರೋ ವಾಮೋ ಲತಾಹಸ್ತಶ್ಚ ದಕ್ಷಿಣಃ ॥ ೧೨೮॥

ದೋಲಾಪಾದಸ್ತಥಾ ಚೈವ ಗಜಕ್ರೀಡಿತಕಂ ಭವೇತ್ ।
ದ್ರುತಮುತ್ಕ್ಷಿಪ್ಯ ಚರಣಂ ಪುರಸ್ತಾದಥ ಪಾತಯೇತ್ ॥ ೧೨೯॥

ತಲಸಂಸ್ಫೋಟಿತೌ ಹಸ್ತೌ ತಲಸಂಸ್ಫೋಟಿತೇ ಮತೌ ।
ಪೃಷ್ಠಪ್ರಸಾರಿತಃ ಪಾದಃ ಲತಾರೇಚಿತಕೌ ಕರೌ ॥ ೧೩೦॥

ಸಮುನ್ನತಂ ಶಿರಶ್ಚೈವ ಗರುಡಪ್ಲುತಕಂ ಭವೇತ್ ।
ಸೂಚಿಪಾದೋ ನತಂ ಪಾರ್ಶ್ವಮೇಕೋ ವಕ್ಷಃಸ್ಥಿತಃ ಕರಃ ॥ ೧೩೧॥

ದ್ವಿತೀಯಶ್ಚಾಂಚಿತೋ ಗಂಡೇ ಗಂಡಸೂಚೀ ತದುಚ್ಯತೇ ,
ಊರ್ಧ್ವಾಪವೇಷ್ಟಿತೌ ಹಸ್ತೌ ಸೂಚೀಪಾದೋ ವಿವರ್ತಿತಃ ॥ ೧೩೨॥

ಪರಿವೃತ್ತತ್ರಿಕಂ ಚೈವ ಪರಿವೃತ್ತಂ ತದುಚ್ಯತೇ ।
ಏಕಃ ಸಮಸ್ಥಿತಃ ಪಾದ ಊರುಪೃಷ್ಠೇ ಸ್ಥಿತೋಽಪರಃ ॥ ೧೩೩॥

ಮುಷ್ಟಿಹಸ್ತಶ್ಚ ವಕ್ಷಃಸ್ಥಃ ಪಾರ್ಶ್ವಜಾನು ತದುಚ್ಯತೇ ।
ಪೃಷ್ಠಪ್ರಸಾರಿತಃ ಪಾದಃ ಕಿಂಚಿತಂಚಿತ ಜಾನುಕಃ ॥ ೧೩೪॥

ಯತ್ರ ಪ್ರಸಾರಿತೋ ಬಾಹೂ ತತ್ಸ್ಯಾತ್ ಗೃಧ್ರಾವಲೀನಕಮ್ ।
ಉತ್ಪ್ಲುತ್ಯ ಚರಣೌ ಕಾರ್ಯಾವಗ್ರತಃ ಸ್ವಸ್ತಿಕಸ್ಥಿತೌ ॥ ೧೩೫॥

ಸನ್ನತೌ ಚ ತಥಾ ಹಸ್ತೌ ಸನ್ನತಂ ತದುದಾಹೃತಮ್ ।
ಕುಂಚಿತಂ ಪಾದಮುತ್ಕ್ಷಿಪ್ಯ ಕುರ್ಯಾದಗ್ರಸ್ಥಿತಂ ಭುವಿ ॥ ೧೩೬॥

ಪ್ರಯೋಗವಶಗೌ ಹಸ್ತೌ ಸಾ ಸೂಚೀ ಪರಿಕೀರ್ತಿತಾ ।
ಅಲಪದ್ಮಃ ಶಿರೋಹಸ್ತಃ ಸೂಚೀಪಾದಶ್ಚ ದಕ್ಷಿಣಃ ॥ ೧೩೭॥

ಯತ್ರ ತತ್ಕರಣಂ ಜ್ಞೇಅಯಮರ್ಧಸೂಚೀತಿ ನಾಮತಃ ।
ಪಾದಸೂಚ್ಯಾ ಯದಾ ಪಾದೋ ದ್ವಿತೀಯಸ್ತು ಪ್ರವಿಧ್ಯತೇ ॥ ೧೩೮॥

ಕಟಿವಕ್ಷಃಸ್ಥಿತೌ ಹಸ್ತೌ ಸೂಚೀವಿಧಂ ತದುಚ್ಯತೇ ।
ಕೃತ್ವೋರುವಲಿತಂ ಪಾದಮಪಕ್ರಾಂತಕ್ರಮಂ ನ್ಯಸೇತ್ ॥ ೧೩೯॥

ಪ್ರಯೋಗವಶಗೌ ಹಸ್ತವಪಕ್ರಾಂತಂ ತದುಚ್ಯತೇ ।
ವೃಶ್ಚಿಕಂ ಚರಣಂ ಕೃತ್ವಾ ರೇಚಿತೌ ಚ ತಥಾ ಕರೌ ॥ ೧೪೦॥

ತಥಾ ತ್ರಿಕಂ ವಿವೃತ್ತಂ ಚ ಮಯೂರಲಲಿತಂ ಭವೇತ್ ।
ಅಂಚಿತಾಪಸೃತೌ ಪಾದೌ ಶಿರಶ್ಚ ಪರಿವಾಹಿತಮ್ ॥ ೧೪೧॥

ರೇಚಿತೌ ಚ ತಥಾ ಹಸ್ತೌ ತತ್ಸರ್ಪಿತಮುದಾಹೃತಮ್ ।
ನೂಪುರಂ ಚರಣಂ ಕೃತ್ವಾ ದಂಡಪಾದಂ ಪ್ರಸಾರಯೇತ್ ॥ ೧೪೨॥

ಕ್ಷಿಪ್ರಾವಿದ್ಧಕರಂ ಚೈವ ದಂಡಪಾದಂ ತದುಚ್ಯತೇ ।
ಅತಿಕ್ರಾಂತಕ್ರಮಂ ಕೃತ್ವಾ ಸಮುತ್ಪ್ಲುತ್ಯ ನಿಪಾತಯೇತ್ ॥ ೧೪೩॥

ಡೋಲಾಪಾದಕ್ರಮಂ ಕೃತ್ವಾ ಸಮುತ್ಪ್ಲುತ್ಯ ನಿಪಾತಯೇತ್ ॥೧೪೪॥

ಪರಿವೃತ್ತತ್ರಿಕಂ ಚೈವ ತತ್ಪ್ರೇಂಖೋಲಿತಮುಚ್ಯತೇ ।
ಭುಜಾವೂರ್ಧ್ವವಿನಿಷ್ಕ್ರಾಂತೌ ಹಸ್ತೌ ಚಾಭಿ ( ಧೋ ) ಮುಖಾಂಗುಲೀ ॥ ೧೪೫॥

ಬದ್ಧಾ ಚಾರೀ ತಥ ಚೈವ ನಿತಂಬೇ ಕರಣೇ ಭವೇತ್ ।
ದೋಲಾಪಾದಕ್ರಮಂ ಕೃತ್ವಾ ಹಸ್ತೌ ತದನುಗಾವುಭೌಅ ॥ ೧೪೬॥

ರೇಚಿತೌ ಘೂರ್ಣಿತೌ ವಾಪಿ ಸ್ಖಲಿತಂ ಕರಣಂ ಭವೇತ್ ।
ಏಕೋ ವಕ್ಷಃಸ್ಥಿತೋ ಹಸ್ತಃ ಪ್ರೋದ್ವೇಷ್ಟಿತತಲೋಽಪರಃ ॥ ೧೪೭॥

ಅಂಚಿತಶ್ಚರಣಶ್ಚೈವ ಪ್ರಯೋಜ್ಯಃ ಕರಿಹಸ್ತಕೇ ।
ಏಕಸ್ತು ರೇಚಿತೋ ಹಸ್ತೋ ಲತಾಖ್ಯಸ್ತು ತಥಾ ಪರಃ ॥ ೧೪೮॥

ಪ್ರಸರ್ಪಿತತಲೌ ಪಾದೌ ಪ್ರಸರ್ಪಿತಕಮೇವ ತತ್ ।
ಅಲಾತಂ ಚ ಪುರಃಕೃತ್ವಾ ದ್ವಿತೀಯಂ ಚ ದ್ರುತಕ್ರಮಮ್ ॥ ೧೪೯॥

ಹಸ್ತೌ ಪಾದಾನುಗೌ ಚಾಪಿ ಸಿಂಹವಿಕ್ರೀಡಿತೇ ಸ್ಮೃತೌ ।
ಪೃಷ್ಠಪ್ರಸರ್ಪಿತಃ ಪಾದಸ್ತಥಾ ಹಸ್ತೌ ನಿಕುಂಚಿತೌ ॥ ೧೫೦॥

ಪುನಸ್ತಥೈವ ಕರ್ತವ್ಯೌ ಸಿಂಹಾಕರ್ಷ್ತಕೇ ದ್ವಿಜಾಃ ।
ಆಕ್ಷಿಪ್ತಹಸ್ತಮಾಕ್ಷಿಪ್ತದೇಹಮಾಕ್ಷಿಪ್ತಪಾದಕಮ್ ॥ ೧೫೧॥

ಅದ್ವೃತ್ತಗಾತ್ರಮಿತ್ಯೇತದುದ್ವೃತಾಂ ಕರಣಂ ಸ್ಮೃತಮ್ ।
ಆಕ್ಷಿಪ್ತಚರಣಶ್ಚೈಕೋ ಹಸ್ತೌ ತಸ್ಯೈವ ಚಾನುಗೌ ॥ ೧೫೨॥

ಆನತಂ ಚ ತಥ ಗಾತ್ರಂ ತಯೋಪಸೃತಕಂ ಭವೇತ್
ದೋಲಾಪಾದಕ್ರಮಂ ಕೃತ್ವಾ ತಲಸಂಘಟ್ಟಿತೌ ಕರೌ ॥ ೧೫೩॥

ರೇಚಯೇಚ್ಚ ಕರಂ ವಾಮಂ ತಲಸಂಘಟ್ಟಿತೇ ಸದಾ ।
ಏಕೋ ವಕ್ಷಃಸ್ಥಿತೋ ಹಸ್ತೋ ದ್ವ್ತೀಯಶ್ಚ ಪ್ರಲಂಬಿತಃ ॥ ೧೫೪॥

ತಲಾಗ್ರಸಂಸ್ಥಿತಃ ಪಾದೋ ಜನಿತೇ ಕರಣೇ ಭವೇತ್ ।
ಜನಿತಂ ಕರಣಂ ಕೃತ್ವಾ ಹಸ್ತೌ ಚಾಭಿಮುಖಾಂಗುಲೀ ॥ ೧೫೫॥

ಶನೈರ್ನಿಪತಿತೋ ಚೈವ ಜ್ಞೇಯಂ ತದವಹಿತ್ಥಕಮ್ ।
ಕರೌ ವಕ್ಷಃಸ್ಥಿತೌ ಕಾರ್ಯಾವುರೌ ನಿರ್ಭುಗ್ನಮೇವ ಚ ॥ ೧೫೬॥

ಮಂಡಲಸ್ಥಾನಕಂ ಚೈವ ನಿವೇಶಂ ಕರಣಂ ತು ತತ್ ।
ತಲಸಂಚರಪಾದಾಭ್ಯಾಮುತ್ಪ್ಲುತ್ಯ ಪತನಂ ಭವೇತ್ ॥೧೫೭॥

ಸಂನತಂ ವಲಿತಂ ಗಾತ್ರಮೇಲಕಾಕ್ರೀಡಿತಂ ತು ತತ್ ।
ಕರಮಾವೃತ್ತಕರಣಮೂರುಪೃಷ್ಠೇಽಂಚಿತಂ ನ್ಯಸೇತ್ ॥ ೧೫೮॥

ಜಂಘಾಂಚಿತಾ ತಥೋದ್ವೃತ್ತಾ ಹ್ಯೂರೂದ್ವೃತ್ತಂ ತು ತದ್ಭವೇತ್ ।
ಕರೌ ಪ್ರಲಂಬಿತೌ ಕಾರ್ಯೋ ಶಿರಶ್ಚ ಪರಿವಾಹಿತಮ್ ॥ ೧೫೯॥

ಪಾದೌ ಚ ವಲಿತಾವಿಧ್ದೌಅ ಮದಸ್ಖಲಿತಕೇ ದ್ವಿಜಾಃ ।
ಪುರಃ ಪ್ರಸಾರಿತಃ ಪಾದಃ ಕುಂಚಿತೋ ಗಗನೋನ್ಮುಖಃ ॥ ೧೬೦॥

ಕರೌ ಚ ರೇಚಿತೌ ಯತ್ರ ವಿಷ್ಣುಕ್ರಾಂತಂ ತದುಚ್ಯತೇ ।
ಕರಮಾವರ್ತಿತಂ ಕೃತ್ವಾ ಹ್ಯೂರುಪೃಷ್ಠೇ ನಿಕುಂಚಯೇತ್ ॥೧೬೧॥

ಊರುಶ್ಚೈವ ತಥಾವಿದ್ಧಃ ಸಂಭ್ರಾಂತಂ ಕರಣಂ ತು ತತ್ ।
ಅಪವಿದ್ಧಃ ಕರಃ ಸೂಚ್ಯಾ ಪಾದಶ್ಚೈವ ನಿಕುಟ್ಟಿತಃ ॥ ೧೬೨॥

ವಕ್ಷಃಸ್ಥಶ್ಚ ಕರೋ ವಾಮೋ ವಿಷ್ಕಂಭೇ ಕರಣೇ ಭವೇತ್ ।
ಪಾದಾವುದ್ಧಟ್ಟಿತೌ ಕಾರ್ಯೌ ತಲಸಂಘಟ್ಟಿತೌ ಕರೌ ॥ ೧೬೩॥

ನತಶ್ಚ ಪಾರ್ಶ್ವಂ ಕರ್ತವ್ಯಂ ಬುಧೈರುದ್ಧಟ್ಟಿತೇ ಸದಾ ।
ಪ್ರಯುಜ್ಯಾಲಾತಕಂ ಪೂರ್ವಂ ಹಸ್ತೌ ಚಾಪಿ ಹಿ ರೇಚಯೇತ್ ॥ ೧೬೪॥

ಕುಂಚಿತಾವಂಚಿತೌ ಚೈವ ವೃಷಭಕ್ರೀಡಿತೇ ಸದಾ ।
ರೇಚಿತಾವಂಚಿತೌ ಹಸ್ತೌ ಲೋಲಿತಂ ವರ್ತಿತಂ ಶಿರಃ ॥ ೧೬೫॥

ಉಭಯೋಃಪಾರ್ಶ್ವಯೋರ್ಯತ್ರ ತಲ್ಲೋಲಿತಮುದಾಹೃತಮ್ ।
ಸ್ವಸ್ತಿಕಾಪಸೃತೌ  ಪಾದೌ ಶಿರಶ್ಚ  ಪರಿವಾಹಿತಮ್॥ ೧೬೬॥

ರೇಚಿತೌ ಚ ತಥಾ ಹಸ್ತೌ ಸ್ಯಾತಾಂ ನಾಗಾಪಸರ್ಪಿತೇ ।
ನಿಷಣ್ಣಾಂಗಸ್ತು ಚರಣಂ ಪ್ರಸಾರ್ಯ ತಲಸಂಚರಮ್ ॥ ೧೬೭॥

ಉದ್ವಾಹಿತಮುರಃ ಕೃತ್ವಾ ಶಕಟಾಸ್ಯಂ ಪ್ರಯೋಜಯೇತ್ ।
ಊರ್ಧ್ವಾಂಗುಲಿತಲೌ ಪಾದೌ ತ್ರಿಪತಾಕಾವಧೋಮುಖೌ ॥ ೧೬೮॥

ಹಸ್ತೌ ಶಿರಸ್ಸನ್ನತಂ ಚ ಗಂಗಾವತರಣಂ ತ್ವಿತಿ  ।
ಯಾನಿ ಸ್ಥಾನಾನಿ ಯಾಶ್ಚಾರ್ಯೋ  ವ್ಯಾಯಾಮೇ ಕಥಿತಾನಿ ತು ॥ ೧೬೯॥

ಪಾದಪ್ರಚಾರಸ್ತ್ವೇಷಾಂ ತು   ಕರಣಾನಾಮಯಂ ಭವೇತ್ ।
ಯೇ  ಚಾಪಿ ನೃತ್ತಹಸ್ತಾಸ್ತು ಗದಿತಾ ನೃತ್ತಕರ್ಮಣಿ ॥ ೧೭೦॥

ತೇಷಾಂ ಸಮಾಸತೋ ಯೋಗಃ  ಕರಣೇಷು ವಿಭಾವ್ಯತೇ  ।
ಪ್ರಾಯೇಣ  ಕರಣೇ ಕಾರ್ಯೋ ವಾಮೋ ವಕ್ಷಃಸ್ಥಿತಃ ಕರಃ ॥ ೧೭೧॥

ಚರಣಶ್ಚಾನುಗಶ್ಚಾಪಿ ದಕ್ಷಿಣಸ್ತು ಭವೇತ್ಕರಃ ।
ಚಾರ್ಯಶ್ಚೈವ ತು ಯಾಃ ಪ್ರೋಕ್ತಾ  ನೃತ್ತಹಸ್ತಾಸ್ತಥೈವ ಚ ॥ ೧೭೨॥

ಸಾ ಮಾತೃಕೇತಿ ವಿಜ್ಞೇಯಾ ತದ್ಭೇದಾತ್ಕರಣಾನಿ ತು ।
ಅಷ್ಟೋತ್ತರಶತಂ ಹ್ಯೇತತ್ಕರಣಾನಾಂ ಮಯೋದಿತಮ್ ॥ ೧೭೩॥

ಅತಃ ಪರಂ ಪ್ರವಕ್ಷ್ಯಾಮಿ ಹ್ಯಂಗಹಾರವಿಕಲ್ಪನಮ್  ।
ಪ್ರಸಾರ್ಯೋತ್ಕ್ಷಿಪ್ಯ ಚ ಕರೌ ಸಮಪಾದಂ ಪ್ರಯೋಜಯೇತ್ ॥ ೧೭೪॥

ವ್ಯಂಸಿತಾಪಸೃತಂ ಸವ್ಯಂ  ಹಸ್ತಮೂರ್ಧ್ವಂ ಪ್ರಸಾರಯೇತ್  ।
ಪ್ರತ್ಯಾಲೀಢಂ ತತಃ ಕುರ್ಯಾತ್ ತಥೈವ ಚ ನಿಕುಟ್ಟಕಮ್ ॥ ೧೭೫॥

ಊರೂದ್ವೃತ್ತಂ ತತಃ ಕುರ್ಯಾದಕ್ಷಿಪ್ತಂ ಸ್ವಸ್ತಿಕಂ ತತಃ  ।
ನಿತಂಬಂ  ಕರಿ ಹಸ್ತಂ ಚ ಕಟಿಚ್ಛಿನ್ನಂ ಚ ಯೋಗತಃ ॥ ೧೭೬॥

ಸ್ಥಿರಹಸ್ತೋ ಭವೇದೇಷ ತ್ವಂಗಹಾರೋ ಹರಪ್ರಿಯಃ ।
ತಲಪುಷ್ಪಾಪವಿದ್ಧೇ ದ್ವೇ ವರ್ತಿತಂ  ಸಂನಿಕುಟ್ಟಿಕಮ್ ॥ ೧೭೭॥

ಊರೂದ್ವೃತ್ತಂ ತಥಾಕ್ಷಿಪ್ತಮುರೋಮಂಡಲಮೇವ ಚ ।
ನಿತಂಬಂ ಕರಿಹಸ್ತಂ ಚ ಕಟಿಚ್ಛಿನ್ನಂ ತಥೈವ ಚ ॥ ೧೭೮॥

ಏಷ ಪರ್ಯಸ್ತಕೋ ನಾಮ ಹ್ಯಂಗಹಾರೋ ಹರೋದ್ಭವಃ ।
ಅಲಪಲ್ಲವಸೂಚೀಂ ಚ ಕೃತ್ವಾ ವಿಕ್ಷಿಪ್ತಮೇವ ಚ ॥೧೭೯॥

ಆವರ್ತಿತಂ ತತಃ ಕುರ್ಯಾತ್ತಥೈಅವ ಚ ನಿಕುಟ್ಟಕಮ್ ।
ಊರೂದ್ವೃತ್ತಂ ತಥಾಕ್ಷಿಪ್ತಮುರೋಮಂಡಲಮೇವ ಚ ॥ ೧೮೯॥

ಕರಿಹಸ್ತಂ ಕಟಿಚ್ಛಿನ್ನಂ ಸೂಚೀವಿದ್ಧೋ ಭವೇದಯಮ್ ।
ಅಪವಿದ್ಧಂ ತು ಕರಣಂ ಸೂಚೀವಿದ್ಧಂ ತಥೈವ ಚ ॥ ೧೮೧॥

ಉದ್ವೇಷ್ಟಿತೇನ ಹಸ್ತೇನ ತ್ರಿಕಂ ತು ಪರಿವರ್ತಯೇತ್ ।
ಉರೋಮಂಡಲಕೌ ಹಸ್ತೌ ಕಟಿಚ್ಛಿನ್ನಂ ತಥೈವ ಚ ॥ ೧೮೨॥

ಅಪವಿದ್ಧೋಽಂಗಹಾರಾಶ್ಚ ವಿಜ್ಞೇಯೋಽಯಂ ಪ್ರಯೋಕ್ತೃಭಿಃ ।
ಕರಣಂ ನೂಪುರಂ ಕೃತ್ವಾ ವಿಕ್ಷಿಪ್ತಾಲಾತಕೇ ಪುನಃ ॥ ೧೮೩॥

ಪುನರಾಕ್ಷಿಪ್ತಕಂ ಕುರ್ಯಾದುರೋಮಂಡಲಕಂ ತಥಾ ।
ನಿತಂಬಂ ಕರಿಹಸ್ತಂ ಚ ಕಟಿಚ್ಛಿನ್ನಂ ತಥೈವ ಚ ॥ ೧೮೪॥

ಆಕ್ಷಿಪ್ತಕಃ ಸ ವಿಜ್ಞೇಯೋ ಹ್ಯಂಗಹಾರಃ ಪ್ರಯೋಕ್ತೃಭಿಃ ।
ಉದ್ವೇಷ್ಟಿತಾಪವಿದ್ಧಸ್ತು ಕರಃ ಪಾದೋ ನಿಕುಟ್ಟಿತಃ ॥ ೧೮೫॥

ಪುನಸ್ತೈನೈವ ಯೋಗೇನ ವಾಮಪಾರ್ಶ್ವೇ ಭವೇದಥ ।
ಉರೋಮಂಡಲಕೌ ಹಸ್ತೌ ನಿತಂಬಂ ಕರಿಹಸ್ತಕಮ್ ॥ ೧೮೬
ಕರ್ತವ್ಯಂ ಸಕಟಿಚ್ಛಿನ್ನಂ ನೃತ್ಯೇ ತೂದ್ಧಟ್ಟಿತೇ ಸದಾ ।
ಪರ್ಯಾಯೋದ್ವೇಷ್ಟಿತೌ ಹಸ್ತೌ ಪಾದೌ ಚೈವ ನಿಕುಟ್ಟಿತೌ ॥ ೧೮೭॥

ಕುಂಚಿತಾವಂಚಿತೌಅ ಚೈವ ಹ್ಯೂರೂದ್ವೃತ್ತಂ ತಥೈವ ಚ ।
ಚತುರಶ್ರಂ ಕರಂ ಕೃತ್ವಾ ಪಾದೇನ ಚ ನಿಕುಟ್ಟಕಮ್ ॥ ೧೮೮॥

ಭುಜಂಗತ್ರಾಸಿತಂ ಚೈವ ಕರಂ ಚೋದ್ವಿಷ್ಟಿತಂ ಪುನಃ ।
ಪರಿಚ್ಛಿನ್ನಂ ಚ ಕರ್ತವ್ಯಂ ತ್ರಿಕಂ ಭ್ರಮರಕೇಣ ತು ॥ ೧೮೯॥

ಕರಿಹಸ್ತಂ ಕಟಿಚ್ಛಿನ್ನಂ ವಿಷ್ಕಂಭೇ ಪರಿಕೀರ್ತಿತಮ್ ।
ದಂಡಪಾದಂ ಕರಂ ಚೈವ ವಿಕ್ಷಿಪ್ಯಾಕ್ಷಿಪ್ಯ ಚೈವ ಹಿ ॥ ೧೯೦॥

ವ್ಯಂಸಿತಂ ವಾಮಹಸ್ತಂ ಚ ಸಹ ಪಾದೇನ ಸರ್ಪಯೇತ್ ।
ನಿಕುಟ್ಟಕದ್ವಯಂ ಕಾರ್ಯಮಾಕ್ಷಿಪ್ತಂ  ಮಂಡಲೋರಸಿ ॥ ೧೯೧॥

ಕರಿಹಸ್ತಂ ಕಟಿಚ್ಛಿನ್ನಂ ಕರ್ತವ್ಯಮಪರಾಜಿತೇ ।
ಕುಟ್ಟಿತಂ ಕರಣಂ ಕೃತ್ವಾ ಭುಜಂಗತ್ರಾಸಿತಂ ತಥಾ ॥ ೧೯೨॥

ರೇಚಿತೇನ ತು ಹಸ್ತೇನ ಪತಾಕಂ ಹಸ್ತಮಾದಿಶೇತ್ ।
ಆಕ್ಷಿಪ್ತಕಂ ಪ್ರಯುಂಜೀತ ಹ್ಯುರೋಮಂಡಲಕಂ ತಥಾ ॥ ೧೯೩॥

ಲತಾಖ್ಯಂ ಸಕಟಕಚ್ಛಿನ್ನಂ ವಿಷ್ಕಂಭಾಪಸೃತೇ ಭವೇತ್ ।
ತ್ರಿಕಂ ಸುವಲಿತಂ ಕೃತ್ವಾ ನೂಪುರಂ ಕರಣಂ ತಥಾ ॥ ೧೯೪॥

ಭುಜಂಗತ್ರಾಸಿತಂ ಸವ್ಯಂ ತಥಾ ವೈಶಾಖರೇಚಿತಮ್ ।
ಆಕ್ಷಿಪ್ತಕಂ ತತಃ ಕೃತ್ವಾ ಪರಿಚ್ಛಿನ್ನಂ ತಥೈವ ಚ ॥ ೧೯೫॥

ಬಾಹ್ಯಭ್ರಮರಕಂ ಕುರ್ಯಾದುರೋಮಂಡಲಮೇವ ಚ ।
ನಿತಂಬಂ ಕರಿಹಸ್ತಂ ಚ ಕಟಿಚ್ಛಿನ್ನಂ ತಥೈವ ಚ ॥ ೧೯೬॥

ಮತ್ತಾಕ್ರೀಡೋ ಭವೇದೇಷ ಹ್ಯಂಗಹಾರೋ ಹರಪ್ರಿಯಃ  ।
ರೇಚಿತಂ ಹಸ್ತಪಾದಂ ಚ ಕೃತ್ವಾ ವೃಶ್ಚಿಕಮೇವ ಚ ॥ ೧೯೭॥

ಪುನಸ್ತೇನೈವ ಯೋಗೇನ ವೃಶ್ಚಿಕಂ ಸಂಪ್ರಯೋಜಯೇತ್ ।
ನಿಕುಟ್ಟಕಂ ತಥಾ ಚೈವ ಸವ್ಯಾಸವ್ಯಕೃತಂ ಕ್ರಮಾತ್ ॥೧೯೮॥

ಲತಾಖ್ಯಃ ಸಕಟಿಚ್ಛೇದೋ ಭವೇತ್ಸ್ವಸ್ತಿಕರೇಚಿತೇ ।
ಪಾರ್ಶ್ವೇ ತು ಸ್ವಸ್ತಿಕಂ  ಬದ್ಧ್ವಾ ಕಾರ್ಯಂ ತ್ವಥ ನಿಕುಟ್ಟಕಮ್ ॥ ೧೯೯॥

ದ್ವಿತೀಯಸ್ಯ ಚ ಪಾರ್ಶ್ವಸ್ಯ ವಿಧಿಃ ಸ್ಯಾದ್ಯಮೇವ ಹಿ ।
ತತಶ್ಚ ಕರಮಾವರ್ತ್ಯ ಹ್ಯೂರೂಪೃಷ್ಠೇ ನಿಪಾತಯೇತ್ ॥ ೨೦೦॥

ಊರೂದ್ವೃತ್ತಂ ತತಃ ಕುರ್ಯಾದಾಕ್ಷಿಪ್ತಂ ಪುನರೇವ ಹಿ ।
ನಿತಂಬಂ ಕರಿಹಸ್ತಂ ಚ ಕಟಿಚ್ಛಿನ್ನಂ ತಥೈವ ಚ ॥ ೨೦೧॥

ಪಾರ್ಶ್ವಸ್ವಸ್ತಿಕ ಇತ್ಯೇಷ ಹ್ಯಂಗಹಾರಃ ಪ್ರಕೀರ್ತಿತಃ ।
ವೃಶ್ಚಿಕಂ ಕರಣಂ ಕೃತ್ವಾ ಲತಾಖ್ಯಂ  ಹಸ್ತಮೇವ ಚ ॥ ೨೦೨॥

ತಮೇವ ಚ ಕರಂ ಭೂಯೋ ನಾಸಾಗ್ರೇ ಸನ್ನಿಕುಂಚಯೇತ್ ।
ತಮೇವೋದ್ವೇಷ್ಟಿತಂ ಕೃತ್ವಾ ನಿತಂಬಂ ಪರಿವರ್ತಯೇತ್ ॥ ೨೦೩॥

ಕರಿಹಸ್ತಂ ಕಟಿಚ್ಛಿನ್ನಂ ವೃಶ್ಚಿಕಾಪಸೃತೇ ಭವೇತ್ ।
ಕೃತ್ವಾ ನೂಪುರಪಾದಂ  ತು  ತಥಾಕ್ಷಿಪ್ತಕಮೇವ ಚ ॥ ೨೦೪॥

ಪರಿಚ್ಛಿನ್ನಂ ಚ  ಕರ್ತವ್ಯಂ ಸೂಚೀಪಾದಂ ತಥೈವ ಚ  ।
ನಿತಂಬಂ  ಕರಿಹಸ್ತಂ ಚಾಪ್ಯುರೋಮಂಡಲಕಂ ತಥಾ ॥ ೨೦೫ ॥

ಕಟೀಚ್ಛಿನ್ನಂ ತತಶ್ಚೈವ ಭ್ರಮರಃ ಸ ತು ಸಂಜ್ಞಿತಃ  ।
ಮತಲ್ಲಿಕರಣಂ ಕೃತ್ವಾ ಕರಮಾವರ್ತ್ಯ ದಕ್ಷಿಣಮ್ ॥ ೧೦೬॥

ಕಪೋಲಸ್ಯ ಪ್ರದೇಶೇ ತು ಕಾರ್ಯಂ ಸಮ್ಯಙ್ನಿಕುಂಚಿತಮ್
ಅಪವಿದ್ಧಂ ದ್ರುತಂ ಚೈವ ತಲಸಂಸ್ಫೋಟಸಂಯುತಮ್ ॥ ೨೦೭॥

ಕರಿಹಸ್ತಂ  ಕಟಿಚ್ಛಿನ್ನಂ ಮತ್ತಸ್ಖಲಿತಕೇ ಭವೇತ್ ।
ದೋಲೈಃ ಕರೈಃ ಪ್ರಚಲಿತೈಃ ಸ್ವಸ್ತಿಕಾಪಸೃತೈಃ ಪದೈಃ ॥ ೨೦೮॥

ಅಂಚಿತೈರ್ವಲಿತೈರ್ಹಸ್ತೈಸ್ತಲಸಂಘಟ್ಟಿತೈಸ್ತಥಾ ।
ನಿಕುಟ್ಟಿತಂ ಚ ಕರ್ತವ್ಯಮೂರೂದ್ವೃತಂ ತಥೈವ ಚ ॥ ೨೦೯॥

ಕರಿಹಸ್ತಂ ಕಟಿಚ್ಛಿನ್ನಂ ಮದಾದ್ವಿಲಸಿತೇ ಭವೇತ್ ।
ಮಂಡಲಂ ಸ್ಥಾನಕಂ ಕೃತ್ವಾ ತಥಾ ಹಸ್ತೌ ಚ ರೇಚಿತೌ ॥ ೨೧೦॥

ಉದ್ಘಟ್ಟಿತೇನ ಪಾದೇನ ಮತ್ತಲ್ಲಿಕರಣಂ ಭವೇತ್ ।
ಆಕ್ಷಿಪ್ತಂ ಕರಣಂ ಚೈವ  ಹ್ಯುರೋಮಂಡಲಮೇವ ಚ ॥ ೨೧೧॥

ಕಟಿಚ್ಛಿನ್ನಂ ತಥಾ ಚೈವ ಭವೇತ್ತು ಗತಿಮಂಡಲೇ ।
ಸಮಪಾದಂ ಪ್ರಯುಜ್ಯಾಥ ಪರಿಚ್ಛಿನ್ನಂ ತ್ವನಂತರಮ್ ॥ ೨೧೨॥

ಆವಿದ್ಧೇನ ತು ಪಾದೇನ ಬಾಹ್ಯಭ್ರಮರಕಂ ತಥಾ ।
ವಾಮಸೂಚ್ಯಾ ತ್ವತಿಕ್ರಾಂತಂ ಭುಜಂಗತ್ರಾಸಿತಂ ತಥಾ ॥ ೨೧೩॥

ಕರಿಹಸ್ತಂ ಕಟಿಚ್ಛಿನ್ನಂ ಪರಿಚ್ಛಿನ್ನೇ ವಿಧೀಯತೇ ।
ಶಿರಸಸ್ತೂಪರಿ ಸ್ಥಾಪ್ಯೌ ಸ್ವಸ್ತಿಅಕೌ ವಿಚ್ಯುತೌ ಕರೌ । ೨೧೪॥

ತತಃ ಸವ್ಯಂ ಕರಂ ಚಾಪಿ ಗಾತ್ರಮಾನಮ್ಯ ರೇಚಯೇತ್ ।
ಪುನರುತ್ಥಾಪಯೇತ್ತತ್ರ ಗಾತ್ರಮುನ್ನಮ್ಯ ರೇಚಿತಮ್ ॥ ೨೧೫॥

ಲತಾಖ್ಯೌ ಚ ಕರೌ ಕೃತ್ವಾ ವೃಶ್ಚಿಕಂ ಸಂಪ್ರಯೋಜಯೇತ್ ।
ರೇಚಿತಂ ಕರಿಹಸ್ತಂ ಚ  ಭುಜಂಗತ್ರಾಸಿತಂ ತಥಾ ॥ ೨೧೬॥

ಆಕ್ಷಿಪ್ತಕಂ ಪ್ರಯುಂಜೀತ ಸ್ವಸ್ತಿಕಂ ಪಾದಮೇವ ಚ ।
ಪರಾಂಗ್ಮುಖವಿಧಿರ್ಭೂಯ ಏವಮೇವ  ಭವೇದಿಹ ॥ ೨೧೭॥

ಕರಿಹಸ್ತಂ ಕಟಿಚ್ಛಿನ್ನಂ ಪರಿವೃತ್ತಕರೇಚಿತೀ ।
ರೇಚಿತೌ ಸಹ ಗಾತ್ರೇಣ ಹ್ಯಪವಿದ್ಧೌ ಕರೌ ಯದಾ ॥ ೨೧೮॥

ಪುನಸ್ತೇನೈವ ದೇಶೇನ ಗಾತ್ರಮುನ್ನಮ್ಯ ರೇಚಯೇತ್ ।
ಕುರ್ಯಾನ್ನೂಪುರಪಾದಂ ಚ ಭುಜಂಗತ್ರಾಸಿತಂ ತಥಾ ॥ ೨೧೯॥

ರೇಚಿತಂ ಮಂಡಲಂ ಚೈವ ಬಾಹುಶೀರ್ಷೇ ನಿಕುಂಚಯೇತ್ ।
ಊರೂದ್ವೃತ್ತಂ ತಥಾಕ್ಷಿಪ್ತಮುರೋಮಂಡಲಮೇವ ಚ ॥ ೨೨೦॥

ಕರಿಹಸ್ತಂ ಕಟಿಚ್ಛಿನ್ನಂ ಕುರ್ಯಾದ್ವೈಶಾಖರೇಚಿತೇ ।
ಆದ್ಯಂ ತು ಜನಿತಂ ಕೃತ್ವಾ ಪಾದಮೇಕಂ ಪ್ರಸಾರಯೇತ್ ॥೨೨೧॥

ತಥೈವಾಲಾತಕಂ ಕುರ್ಯಾತ್ ತ್ರಿಕಂ ತು ಪರಿವರ್ತಯೇತ್  ।
ಅಂಚಿತಂ ವಾಮಹಸ್ತಂ ಚ ಗಂಡದೇಶೇ ನಿಕುಟ್ಟಯೇತ್ ॥ ೨೨೨॥

ಕಟಿಚ್ಛಿನ್ನಂ ತಥಾ ಚೈವ ಪರಾವೃತ್ತೇ ಪ್ರಯೋಜಯೇತ್ ।
ಸ್ವಸ್ತಿಕಂ ಕರಣಂ ಕೃತ್ವಾ ವ್ಯಂಸಿತೌ ಚ ಕರೌ ಪುನಃ ॥ ೨೨೩॥

ಅಲಾತಕಂ ಪ್ರಯುಂಜೀತ ಹ್ಯೂರ್ಧ್ವಜಾನು ನಿಕುಂಚಿತಮ್ ।
ಅರ್ಧಸೂಚೀ ಚ ವಿಕ್ಷಿಪ್ತಮುದ್ವೃತ್ತಾಕ್ಷಿಪ್ತಕೇ ತಥಾ ॥ ೨೨೪॥

ಕರಿಹಸ್ತಂ ಕಟಿಚ್ಛಿನ್ನಮಂಗಹಾರೇ ಹ್ಯಲಾತಕೇ ।
ನಿಕುಟ್ಯ ವಕ್ಷಸಿ ಕರಾವೂರ್ಧ್ವಜಾನು ಪ್ರಯೋಜಯೇತ್ ॥ ೨೨೫॥

ಆಕ್ಷಿಪ್ತಸ್ವಸ್ತಿಕಂ ಕೃತ್ವಾ ತ್ರಿಕಂ ತು ಪರಿವರ್ತಯೇತ್ ।
ಉರೋಮಂಡಲಕೌ ಹಸ್ತೌ ನಿತಂಬಂ ಕರಿಹಸ್ತಕಮ್ ॥ ೨೨೬॥

ಕಟಿಚ್ಛಿನ್ನಂ ತಥಾ ಚೈವ ಪಾರ್ಶ್ವಚ್ಛೇದೇ ವಿಧೀಯತೇ ।
ಸೂಚೀವಾಮಪದಂ ದಧ್ಯಾದ್ವಿದ್ಯುದ್ಭ್ರಾಂತಂ ಚ ದಕ್ಷಿಣಮ್ ॥ ೨೨೭॥

ದಕ್ಷಿಣೇನ ಪುನಃ ಸೂಚೀ ವಿದ್ಯುದ್ಭ್ರಾಂತಂ ಚ ವಾಮತಃ ।
ಪರಿಚ್ಛಿನ್ನಂ ತಥಾ ಚೈವ ಹ್ಯತಿಕ್ರಾಂತಂ ಚ ವಾಮಕಮ್ ॥ ೨೨೮॥

ಲತಾಖ್ಯಂ ಸಕಟಿಚ್ಛಿನ್ನಂ ವಿದ್ಯುದ್ಭ್ರಾಂತಶ್ಚ ಸ ಸ್ಮೃತಃ ।
ಕೃತ್ವಾ ನೂಪುರಪಾದಂ ತು ಸವ್ಯವಾಮೌ ಪ್ರಲಂಬಿತೌ ॥ ೨೨೯॥

ಕರೌ ಪಾರ್ಶ್ವೇ ತತಸ್ತಾಭ್ಯಾಂ ವಿಕ್ಷಿಪ್ತಂ ಸಂಪ್ರಯೋಜಯೇತ್ ।
ತಾಭ್ಯಾಂ ಸೂಚೀ ತಥಾ ಚೈವ ತ್ರಿಕಂ ತು  ಪರಿವರ್ತಯೇತ್ ॥  ೨೩೦॥

ಲತಾಖ್ಯಂ ಸಕಟಿಚ್ಛಿನ್ನಂ ಕುರ್ತಾದುದ್ವೃತ್ತಕೇ ಸದಾ ।
ಆಲೀಢವ್ಯಂಸಿತೌ ಹಸ್ತೌ ಬಾಹುಶೀರ್ಷೇ ನಿಕುಟ್ಟಯೇತ್ ॥  ೨೩೧॥

ನೂಪುರಶ್ಚರಣೋ ವಾಮಸ್ತಥಾಲಾತಶ್ಚ ದಕ್ಷಿಣಃ ।
ತೇನೈವಾಕ್ಷಿಪ್ತಕಂ ಕುರ್ಯಾದುರೋಮಂಡಲಕೌ ಕರೌ ॥೨೩೨॥

ಕರಿಹಸ್ತಂ ಕಟಿಚ್ಛಿನ್ನಮಾಲೀಢೇ ಸಂಪ್ರಯೋಜಯೇತ್ ।
ಹಸ್ತಂ ತು ರೇಚಿತಂ ಕೃತ್ವಾ ಪಾರ್ಶ್ವಮಾನಸ್ಯ ರೇಚಯೇತ್ ॥ ೨೩೩॥

ಪುನಸ್ತೇನೈವ ಯೋಗೇನ ಗಾತ್ರಮಾನಸ್ಯ ರೇಚಯೇತ್ ।
ರೇಚಿತಂ ಕರಣಂ ಕಾರ್ಯಮುರೋಮಂಡಲಮೇವ ಚ ॥ ೨೩೪॥

ಕಟಿಚ್ಛಿನ್ನಂ ತು ಕರ್ತವ್ಯಮಂಗಹಾರೇ ತು ರೇಚಿತೇ ।
ನೂಪುರಂ ಚರಣಂ ಕೃತ್ವಾ ತ್ರಿಕಂ ತು ಪರಿವರ್ತಯೇತ್ ॥೨೩೫॥

ವ್ಯಂಸಿತೇನ ತು ಹಸ್ತೇನ ತ್ರಿಕಮೇವ ವಿವರ್ತಯೇತ್ ।
ವಾಮಂ ಚಾಲಾತಕಂ ಕೃತ್ವಾ ಸೂಚೀಮತ್ರೈವ ಯೋಜಯೇತ್ ॥೨೩೬॥

ಕರಿಹಸ್ತಂ ಕಟಿಚ್ಛಿನ್ನಂ ಕುರ್ಯಾದಾಚ್ಛುರಿತೇ ಸದಾ ।
ರೇಚಿತೌ ಸ್ವಸ್ತಿಕೌ ಪಾದೌ ರೇಚಿತೌ ಸ್ವಸ್ತಿಕೌ ಕರೌ ॥ ೨೩೭॥

ಕೃತ್ವಾ  ವಿಶ್ಲೇಷಮೇವಂ ತು ತೇನೈವ ವಿಧಿನಾ ಪುನಃ ।
ಪುನರುತ್ಕ್ಷೇಪಣಂ ಚೈವ ರೇಚಿತೈರೇವ ಕಾರಯೇತ್ ॥ ೨೩೮॥

ಉದ್ವೃತ್ತಾಕ್ಷಿಪ್ತಕೇ ಚೈವ  ಹ್ಯುರೋಮಂಡಲಮೇವ ಚ ।
ನಿತಂಬಂ ಕರಿಹಸ್ತಂ ಚ ಕಟಿಚ್ಛಿನ್ನಂ ತಥೈವ ಚ ॥ ೨೩೯॥

ಆಕ್ಷಿಪ್ತರೇಚಿತೋ ಹ್ಯೇಷ ಕರಣಾನಾಂ ವಿಧಿಃ ಸ್ಮೃತಃ ।
ವಿಕ್ಷಿಪ್ತ ಕರಣಂ ಕೃತ್ವಾ  ಹಸ್ತಪಾದಂ ಮುಖಾಗಮಮ್ ॥ ೨೪೦॥

ವಾಮಸೂಚಿಸಹಕೃತಂ ವಿಕ್ಷಿಪೇದ್ವಾಮಕಂ ಕರಮ್ ।
ವಕ್ಷಃಸ್ಥಾನೇ ಭವೇತ್ಸವ್ಯೋ ವಲಿತಂ ತ್ರಿಕಮೇವ ಚ ॥ ೨೪೧॥

ನೂಪುರಾಕ್ಷಿಪ್ತಕೇ ಚೈವ ಹ್ಯರ್ಧಸ್ವಸ್ತಿಕಮೇವ ಚ ।
ನಿತಂಬಂ ಕರಿಹಸ್ತಂ ಚ ಹ್ಯುರೋಮಂಡಲಕಂ ತಥಾ ॥ ೨೪೨॥

ಕಟಿಚ್ಛಿನ್ನಂ ಚ ಕರ್ತವ್ಯಂ ಸಂಭ್ರಾಂತೇ ನೃತ್ತಯೋಕ್ತೃಭಿಃ ।
ಅಪಕ್ರಾಂತಕ್ರಮಂ ಕೃತ್ವಾ ವ್ಯಂಸಿತಂ ಹಸ್ತಮೇವ ಚ ॥ ೨೪೩॥

ಕುರ್ಯಾದುದ್ವೇಷ್ಟಿತಂ ಚೈವ ಹ್ಯರ್ಧಸೂಚೀಂ ತಥೈವ ಚ ।
ವಿಕ್ಷಿಪ್ತಂ ಸಕಟಿಚ್ಛಿನ್ನಮುದ್ವೃತ್ತಾಕ್ಷಿಪ್ತಕೇ ತಥಾ ॥ ೨೪೪॥

ಕರಿಹಸ್ತಂ ಕಟಿಚ್ಛಿನ್ನಂ ಕರ್ತವ್ಯಮಪಸರ್ಪಿತೇ ।
ಕೃತ್ವಾ ನೂಪುರಪಾದಂ ಚ ದ್ರುತಮಾಕ್ಷಿಪ್ಯ ಚ ಕ್ರಮಮ್ ॥ ೨೪೫॥

ಪಾದಸ್ಯ ಚಾನುಗೌ ಹಸ್ತೌ ತ್ರಿಕಂ ಚ ಪರಿವರ್ತಯೇತ್ ।
ನಿಕುಟ್ಯ ಕರಪಾದಂ ಚಾಪ್ಯುರೋಮಂಡಲಕಂ ಪುನಃ ॥ ೨೪೬॥

ಕರಿಹಸ್ತಂ ಕಟಿಚ್ಛಿನ್ನಂ ಕಾರ್ಯಮರ್ಧನಿಕುಟ್ಟಕೇ ।
ದ್ವಾತ್ರಿಂಶದೇತೇ ಸಂಪ್ರೋಕ್ತಾ ಹ್ಯಂಗಹಾರಾ ದ್ವಿಜೋತ್ತಮಾಃ ॥ ೨೪೭॥

ಚತುರೋ ರೇಚಕಾಂಶ್ಚಾಪಿ ಗದತೋ ಮೇ ನಿಬೋಧತ ।
ಪಾದರೇಚಕ  ಏಕಃ ಸ್ಯಾತ್ ದ್ವಿತೀಯಃ ಕಟಿರೇಚಕಃ ॥ ೨೪೮॥

ಕರರೇಚಕಸ್ತೃತೀಯಸ್ತು ಚತುರ್ಥಃ ಕಂಠರೇಚಕಃ ।
[ರೇಚಿತಾಖ್ಯಃ ಪೃಥಗ್ಭಾವೇ ವಲನೇ ಚಾಭಿಧೀಯತೇ ॥

ಉದ್ವಾಹನಾತ್ಪೃಥಗ್ಭಾವಾಚ್ಚಲನಾಚ್ಚಾಪಿ ರೇಚಕಃ ।
ಪಾರ್ಶ್ವಾತ್ಪಾರ್ಶ್ವೇ ತು ಗಮನಂ ಸ್ಖಲಿತೈಶ್ಚಲಿತೈಃ ಪದೈಃ ॥

ವಿವಿಧೈಶ್ಚೈವ ಪಾದಸ್ಯ ಪಾದರೇಚಕ ಉಚ್ಯತೇ ।
ತ್ರಿಕಸ್ಯೋದ್ವರ್ತನಂ ಚೈವ ಛಟೀವಲನಮೇವ ಚ ॥

ತಥಾಽಪಸರ್ಪಣಂ ಚೈವ ಕಟಿರೇಚಕ ಉಚ್ಯತೇ ।
ಉದ್ವರ್ತನಂ ಪರಿಕ್ಷೇಪೋ ವಿಕ್ಷೇಪಃ ಪರಿವರ್ತನಮ್ ॥

ವಿಸರ್ಪಣಂ ಚ ಹಸ್ತಸ್ಯ ಹಸ್ತರೇಚಕ ಉಚ್ಯತೇ ।
ಉದ್ವಾಹನಂ ಸನ್ನಮನಂ ತಥಾ ಪಾರ್ಶ್ವಸ್ಯ ಸನ್ನತಿಃ ॥

ಭ್ರಮಣಂ ಚಾಪಿ ವಿಜ್ಞೇಯೋ ಗ್ರೀವಾಯಾ ರೇಚಕೋ ಬುಧೈಃ । ]
ರೇಚಕೈರಂಗಹಾರೈಶ್ಚ ನೃತ್ಯಂತಂ ವೀಕ್ಷ್ಯ ಶಂಕರಮ್ ॥ ೨೪೯॥

ಸುಕುಮಾರಪ್ರಯೋಗೇಣ ನೃತ್ಯಂತೀಂ ಚೈವ ಪಾರ್ವತೀಮ್ ।
ಮೃದಂಗಭೇರೀಪಟಹೈರ್ಭಾಂಡಡಿಂಡಿಮಗೋಮುಖೈಃ ॥೨೫೦॥

ಪಣವೈರ್ದದುರೈಶ್ಚೈವ ಸರ್ವಾತೋದ್ಯೈಃ ಪ್ರವಾದಿತೈಃ ।
ದಕ್ಷಯಜ್ಞೇ ವಿನಿಹತೇ ಸಂಧ್ಯಾಕಾಲೇ ಮಹೇಶ್ವರಃ ॥ ೨೫೧॥

ನಾನಾಂಗಹಾರೈಃ ಪ್ರಾನೃತ್ಯಲ್ಲಯತಾಲವಶಾನುಗೈಅಃ ।
ಪಿಂಡಿಬಂಧಾಂಸ್ತತೋ ದೃಷ್ಟ್ವಾ ನಂದಿಭದ್ರಮುಖಾ ಗಣಾಃ ॥ ೨೫೨॥

ಚಕ್ರುಸ್ತೇ ನಾಮ ಪಿಂಡೀನಾಂ ಬಂಧಮಾಸಾಂ ಸಲಕ್ಷಣಮ್ ।
ಈಶ್ವರಸ್ಯೇಶ್ವರೀ ಪಿಂಡೀ ನಂದಿನಶ್ಚಾಪಿ ಪಟ್ಟಸೀ ॥ ೨೫೩॥

ಚಂಡಿಕಾಯಾ ಭವೇತ್ಪಿಂಡೀ ತಥಾ ವೈ ಸಿಂಹವಾಹಿನೀ ।
ತಾರ್ಕ್ಷ್ಯಪಿಂಡೀ ಭವೇದ್ವಿಷ್ಣೋಃ ಪದ್ಮಪಿಂಡೀ ಸ್ವಯಂಭುವಃ ॥ ೨೫೪॥

ಶಕ್ರಸ್ಯೈರಾವತೀ ಪಿಂಡೀ ಝಷಪಿಂಡೀ ತು  ಮಾನ್ಮಥೀ ।
ಶಿಖಿಪಿಂಡೀ ಕುಮಾರಸ್ಯ ರೂಪಪಿಂಡೀ ಭವೇಚ್ಛ್ರಿಯಃ ॥ ೨೫೫॥

ಧಾರಾಪಿಂಡೀ ಚ ಜಾಹ್ನವ್ಯಾಃ ಪಾಶಪಿಂಡೀ ಯಮಸ್ಯ ಚ ॥

ವಾರುಣೀ ಚ ನದೀಪಿಂಡೀ ಯಾಕ್ಷೀ ಸ್ಯಾದ್ಧನದಸ್ಯ ತು ॥ ೨೫೬॥

ಹಲಪಿಂಡೀ ಬಲಸ್ಯಾಪಿ ಸರ್ಪಪಿಂಡೀ ತು ಭೋಗಿನಾಮ್ ।
ಗಾಣೇಶ್ವರೀ ಮಹಾಪಿಂಡೀ ದಕ್ಷಯಜ್ಞವಿಮರ್ದಿನೀ॥೨೫೭॥

ತ್ರಿಶೂಲಾಕೃತಿಸಂಸ್ಥಾನಾ ರೌದ್ರೀ ಸ್ಯಾದಂಧಕದ್ವಿಷಃ ।
ಏವಮನ್ಯಾಸ್ವಪಿ ತಥಾ ದೇವತಾಸು ಯಥಾಕ್ರಮಮ್ ॥ ೨೫೮॥

ಧ್ವಜಭೂತಾಃ ಪ್ರಯೋಕ್ತವ್ಯಾಃ ಪಿಂಡೀಬಂಧಾಃ ಸುಚಿಹ್ನಿತಾಃ ।
ರೇಚಕಾ ಅಂಗಹಾರಾಶ್ಚ ಪಿಂಡೀಬಂಧಾತಸ್ಥೈವ ಚ ॥ ೨೫೯॥

ಸೃಷ್ಟ್ವಾ ಭಗವತಾ ದತ್ತಾಸ್ತಂಡವೇ ಮುನಯೇ ತದಾ ।
ತೇನಾಪಿ ಹಿ ತತಃ ಸಮ್ಯಗ್ಗಾನಭಾಂಡಸಮನ್ವಿತಃ ॥ ೨೬೦॥

ನೃತ್ತಪ್ರಯೋಗಃ ಸೃಷ್ಟೋ ಯಃ ಸ ತಾಂಡವ ಇತಿ ಸ್ಮೃತಃ ।
ಋಷಯ ಊಚುಃ  -
ಯದಾ ಪ್ರಾಪ್ತ್ಯರ್ಥಮರ್ಥಾನಾಂ ತಜ್ಜ್ಞೈರಭಿನಯಃ ಕೃತಃ  ॥ ೨೬೧॥

ಕಸ್ಮಾನೃತ್ತಂ ಕೃತಂ ಹ್ಯೇತತ್ಕಂ ಸ್ವಭಾವಮಪೇಕ್ಷತೇ ।
ನ ಗೀತಕಾರ್ಥಸಂಬದ್ಧಂ ನ ಚಾಪ್ಯರ್ಥಸ್ಯ ಭಾವಕಮ್ ॥ ೨೬೨॥

ಕಸ್ಮಾನ್ನೃತ್ತಂ ಕೃತಂ  ಹ್ಯೇತದ್ಗೀತೇಷ್ವಾಸಾರಿತೇಷು ಚ ।
ಭರತಃ  -
ಅತ್ರೋಚ್ಯತೇ ನ ಖಲ್ವರ್ಥಂ ಕಂಚಿನ್ನೃತ್ತಮಪೇಕ್ಷತೇ ॥ ೨೬೩॥

ಕಿಂ ತು ಶೋಭಾಂ ಪ್ರಜನಯೇದಿತಿ ನೃತ್ತಂ ಪ್ರವರ್ತಿತಮ್ ।
ಪ್ರಾಯೇಣ ಸರ್ವಲೋಕಸ್ಯ ನೃತ್ತಮಿಷ್ಟಂ ಸ್ವಭಾವತಃ ॥ ೨೬೪॥

ಮಂಗಲಮಿತಿ ಕೃತ್ವಾ ಚ ನೃತ್ತಮೇತತ್ಪ್ರಕೀರ್ತಿತಮ್ ।
ವಿವಾಹಪ್ರಸವಾವಾಹಪ್ರಮೋದಾಭ್ಯುಅದಯಾದಿಷು ॥ ೨೬೫॥

ವಿನೋದಕಾರಣಂ ಚೇತಿ ನೃತ್ತಮೇತತ್ಪ್ರವರ್ತಿತಮ್ ।
ಅತಶ್ಚೈವ ಪ್ರತಿಕ್ಷೇಪಾದ್ಭೂತಸಂಘೈಃ ಪ್ರವರ್ತಿತಾಃ॥ ೨೬೬॥

ಯೇ ಗೀತಕಾದೌ ಯುಜ್ಯಂತೇ ಸಮ್ಯಙ್ನೃತ್ತವಿಭಾಗಕಾಃ।
ದೇವೇನ ಚಾಪಿ ಸಂಪ್ರೋಕ್ತಸ್ತಂಡುಸ್ತಾಂಡವಪೂರ್ವಕಮ್ ॥ ೨೬೭॥

ಗೀತಪ್ರಯೋಗಮಾಶ್ರಿತ್ಯ ನೃತ್ತಮೇತತ್ಪ್ರವರ್ತ್ಯತಾಮ್ ।
ಪ್ರಾಯೇಣ ತಾಂಡವವಿಧಿರ್ದೇವಸ್ತುತ್ಯಾಶ್ರಯೋ ಭವೇತ್ ॥೨೬೮॥

ಸುಕುಮಾರಪ್ರಯೋಗಶ್ಚ ಶೃಂಗಾರರಸಸಂಭವಃ  ।
ತಸ್ಯ ತಂಡುಪ್ರಯುಕ್ತಸ್ಯ ತಾಂಡವಸ್ಯ ವಿಧಿಕ್ರಿಯಾಮ್॥೨೬೯॥

ವರ್ಧಮಾನಕಮಾಸಾದ್ಯ ಸಂಪ್ರವಕ್ಷ್ಯಮಿ ಲಕ್ಷಣಮ್ ।
ಕಲಾನಾಂ ವೃದ್ಧಿಮಾಸಾದ್ಯ ಹ್ಯಕ್ಷರಾಣಾಂ ಚ ವರ್ಧನಾತ್ ॥ ೨೭೦॥

ಲಯಸ್ಯ ವರ್ಧನಾಚ್ಚಾಪಿ ವರ್ಧಮಾನಕಮುಚ್ಯತೇ ।
ಕೃತ್ತ್ವಾ ಕುತಪವಿನ್ಯಾಸಂ ಯಥಾವದ್ದ್ವಿಜಸತ್ತಮಾಃ ॥ ೨೭೧॥

ಆಸಾರಿತಪ್ರಯೋಗಸ್ತು ತತಃ ಕಾರ್ಯಃ ಪ್ರಯೋಕ್ತೃಭಿಃ ।
ತತ್ರ ತೂಪೋಹನಂ ಕೃತ್ತ್ವಾ ತಂತ್ರೀಗಾನಸಮನ್ವಿತಮ್ ॥ ೨೭೨॥

ಕಾರ್ಯಃ ಪ್ರವೇಶೋ ನರ್ತಕ್ಯಾ ಭಾಂಡವಾದ್ಯಸಮನ್ವಿತಃ ।
ವಿಶುದ್ಧಕರಣಾಯಾಂ ತು ಜಾತ್ಯಾಂ ವಾದ್ಯಂ ಪ್ರಯೋಜಯೇತ್ ॥೨೭೩॥

ಗತ್ಯಾ ವಾದ್ಯಾನುಸಾರಿಣ್ಯಾ ತಸ್ಯಾಶ್ಚಾರೀಂ ಪ್ರಯೋಜಯೇತ್ ।
ವೈಶಾಖಸ್ಥಾನಕೇನೇಹ ಸರ್ವರೇಚಕಚಾರಿಣೀ ॥ ೨೭೪॥

ಪುಷ್ಪಾಂಜಲಿಧರಾ ಭೂತ್ವಾ ಪ್ರವಿಶೇದ್ರಂಗಮಂಡಪಮ್ ।
ಪುಷ್ಪಾಂಜಲಿಂ ವಿಸೃಜ್ಯಾಥ ರಂಗಪೀಠಂ ಪರೀತ್ಯ ಚ ॥ ೨೭೫॥

ಪ್ರಣಮ್ಯ ದೇವತಾಭ್ಯಶ್ಚ ತತೋಽಭಿನಯಮಾಚರೇತ್ ।
ಯತ್ರಾಭಿನೇಯಂ ಗೀತಂ ಸ್ಯಾತ್ತತ್ರ ವಾದ್ಯಂ ನ  ಯೋಜಯೇತ್ ॥ ೨೭೬॥

ಅಂಗಹಾರಪ್ರಯೋಗೇ ತು ಭಾಂಡವಾದ್ಯಂ ವಿಧೀಯತೇ ।
ಸಮಂ ರಕ್ತಂ ವಿಭಕ್ತಂ ಚ ಸ್ಫುಟಂ ಶುದ್ಧಪ್ರಹಾರಜಮ್ ॥೨೭೭॥

ನೃತ್ತಾಂಗಗ್ರಾಹಿ ವಾದ್ಯಜ್ಞೈರ್ವಾದ್ಯಂ ಯೋಜ್ಯಂ ತು ತಾಂಡವೇ ।
ಪ್ರಯುಜ್ಯ ಗೀತವಾದ್ಯೇ ತು ನಿಷ್ಕ್ರಾಮೇನ್ನರ್ತಕೀ ತತಃ ॥ ೨೭೮॥

ಅನೇನೈವ ವಿಧಾನೇನ ಪ್ರವಿಶಂತ್ಯಪರಾಃ ಪೃಥಕ್ ।
ಅನ್ಯಾಶ್ಚಾನುಕ್ರಮೇಣಾಥ ಪಿಂಡೀಂ ಬಧ್ನಂತಿ ಯಾಃ ಸ್ತ್ರಿಯಃ ॥ ೨೭೯॥

ತಾವತ್ಪರ್ಯಸ್ತಕಃ ಕಾರ್ಯೋ  ಯಾವತ್ಪಿಂಡೀ ನ ಬಧ್ಯತೇ ।
ಪಿಂಡೀಂ ಬದ್ಧ್ವಾ ತತಃ ಸರ್ವಾ ನಿಷ್ಕ್ರಾಮೇಯುಃ ಸ್ತ್ರಿಯಸ್ತು ತಾಃ ॥ ೨೮೦॥

ಪಿಂಡೀಬಂಧೇಷು ವಾದ್ಯಂ ತು ಕರ್ತವ್ಯಮಿಹ ವಾದಕೈಅಃ ।
ಪರ್ಯಸ್ತಕಪ್ರಮಾಣೇನ ಚಿತ್ರೌಘಕರಣಾನ್ವಿತಮ್ ॥ ೨೮೧॥

ತತ್ರೋಪವಾಹನಂ ಭೂಯಃ ಕಾರ್ಯಂ ಪೂರ್ವವದೇವ ಹಿ ।
ತತಶ್ಚಾಸಾರಿತಂ ಭೂಯೋ ಗಾಯನಂ ತು ಪ್ರಯೋಜಯೇತ್ ॥ ೨೮೨॥

ಪೂರ್ವೇಣೈವ ವಿಧಾನೇನ ಪ್ರವಿಶೇಚ್ಚಾಪಿ ನರ್ತಕೀ ।
ಗೀತಕಾರ್ಥಂ ತ್ವಭಿನಯೇದ್ ದ್ವಿತೀಯಾಸಾರಿತಸ್ಯ ತು ॥ ೨೮೩॥

ತದೇವ ಚ ಪುನರ್ವಸ್ತು ನೃತ್ತೇನಾಪಿ ಪ್ರದರ್ಶಯೇತ್ ।
ಆಸಾರಿತೇ ಸಮಾಪ್ತೇ ತು ನಿಷ್ಕ್ರಾಮೇನ್ನರ್ತಕೀ ತತಃ ॥ ೨೮೪॥

ಪೂರ್ವವತ್ಪ್ರವಿಶಂತ್ಯನ್ಯಾಃ ಪ್ರಯೋಗಃ ಸ್ಯಾತ್ಸ ಏವ ಹಿ ।
ಏವಂ ಪದೇ ಪದೇ ಕಾರ್ಯೋ ವಿಧಿರಾಸಾರಿತಸ್ಯ ತು ॥ ೨೮೫॥

ಭಾಂಡವಾದ್ಯಕೃತೇ ಚೈವ ತಥಾ ಗಾನಕೃತೇಽಪಿ ಚ ।
ಏಕಾ ತು ಪ್ರಥಮಂ ಯೋಜ್ಯಾ ದ್ವೇ ದ್ವಿತೀಯಂ ತಥೈವ ಚ ॥ ೨೮೬॥

ತಿಸ್ರೋ ವಸ್ತು ತೃತೀಯಂ ತು ಚತಸ್ರಸ್ತು ಚತುರ್ಥಕಮ್ ।
ಪಿಂಡೀನಾಂ ವಿಧಯಶ್ಚೈವ ಚತ್ವಾರಃ ಸಂಪ್ರಕೀರ್ತಿತಾಃ ॥ ೨೮೭॥

ಪಿಂಡೀ ಶೃಂಖಲಿಕಾ ಚೈವ ಲತಾಬಂಧೋಽಥ ಭೇದ್ಯಕಃ ।
ಪಿಂಡೀಬಂಧಸ್ತು ಪಿಂಡತ್ವಾದ್ಗುಲ್ಮಃ ಶೃಂಖಲಿಕಾ ಭವೇತ್ ॥ ೨೮೮॥

ಜಾಲೋಪನದ್ಧಾ ಚ ಲತಾ ಸನೃತ್ತೋ ಭೇದ್ಯಕಃ ಸ್ಮೃತಃ ।
ಪಿಂಡೀಬಂಧಃ ಕನಿಷ್ಠೇ ತು ಶೃಂಖಲಾ ತು ಲಯಾಂತರೇ ॥ ೨೮೯॥

ಮಧ್ಯಮೇ ಚ ಲತಾಬಂಧೋ ಜ್ಯೇಷ್ಠೇ ಚೈವಾಥ ಭೇದ್ಯಕಃ ।
ಪಿಂಡೀನಾಂ ವಿವಿಧಾ ಯೋನಿರ್ಯಂತ್ರಂ ಭದ್ರಾಸನಂ ತಥಾ ॥ ೨೯೦॥

ಶಿಕ್ಷಾಯೋಗಸ್ತಥಾ ಚೈವ ಪ್ರಯೋಕ್ತವ್ಯಃ ಪ್ರಯೋಕ್ತೃಭಿಃ ।
ಏವಂ ಪ್ರಯೋಗಃ ಕರ್ತವ್ಯೋ ವರ್ಧಮಾನೇ ತಪೋಧನಾಃ  ॥ ೨೯೧॥

ಗೀತಾನಾಂ ಛಂದಕಾನಾಂ ಚ ಭೂಯೋ ವಕ್ಷ್ಯಾಮ್ಯಹಂ ವಿಧಿಮ್ ।
ಯಾನಿ ವಸ್ತುನಿಬದ್ಧಾನಿ ಯಾನಿ ಚಾಂಗಿಕೃತಾನಿ ತು ॥ ೨೯೨॥

ಗೀತಾನಿ ತೇಷಾಂ ವಕ್ಷ್ಯಾಮಿ ಪ್ರಯೋಗಂ ನೃತ್ತವಾದ್ಯಯೋಃ ।
ತತ್ರಾವತರಣಂ ಕಾರ್ಯಂ ನರ್ತಕ್ಯಾಃ ಸಾರ್ವಭಾಂಡಿಕಮ್ ॥ ೨೯೩॥

ಕ್ಷೇಪಪ್ರತಿಕ್ಷೇಪಕೃತಂ ಭಾಂಡೋಪೋಹನಸಂಸ್ಕೃತಮ್ ।
ಪ್ರಥಮಂ ತ್ವಭಿನೇಯಂ ಸ್ಯದ್ಗೀತಕೇ ಸರ್ವವಸ್ತುಕಮ್ ॥ ೨೯೪
ತದೇವ ಚ ಪುನರ್ವಸ್ತು ನೃತ್ತೀನಾಪಿ ಪ್ರದರ್ಶೇಯತ್ ।
ಯೋ ವಿಧಿಃ ಪೂರ್ವಮುಕ್ತಸ್ತು ನೃತ್ತಾಭಿನಯವಾದಿತೇ ॥ ೨೯೫॥

ಆಸಾರಿತವಿಧೌ ಸ ಸ್ಯಾದ್ಗೀತಾನಾಂ ವಸ್ತುಕೇಷ್ವಪಿ ।
ಏವಂ ವಸ್ತುನಿಬಂಧಾನಾಂ ಗೀತಕಾನಾಂ ವಿಧಿಃ ಸ್ಮೃತಃ ॥ ೨೯೬॥

ಶ‍ೃಣುತಾಂಗನಿಬದ್ಧಾನಾಂ ಗೀತಾನಾಮಪಿ ಲಕ್ಷಣಮ್ ।
ಯ ಏವ ವಸ್ತುಕವಿಧಿರ್ನೃತ್ತಾಭಿನಯವಾದಿತೇ ॥ ೨೯೭॥

ತಮೇವಾಂಗನಿಬದ್ಧೇಷು ಚ್ಛಂದಕೇಷ್ವಪಿ ಯೋಜಯೇತ್ ।
ವಾದ್ಯಂ ಗುರ್ವಕ್ಷರಕೃತಂ ತಥಾಲ್ಪಾಕ್ಷರಮೇವ ಚ ॥ ೨೯೮॥

ಮುಖೇ ಸೋಪೋಹನೇ ಕುರ್ಯಾದ್ವರ್ಣಾನಾಂ ವಿಪ್ರಕರ್ಷತಃ ।
ಯದಾ ಗೀತಿವಶಾದಂಗಂ ಭೂಯೋ  ಭೂಯೋ ನಿವರ್ತತೇ ॥ ೨೯೯॥

ತತ್ರಾದ್ಯಮಭಿನೇಯಂ ಸ್ಯಾಚ್ಛೇಷಂ ನೃತ್ತೇನ ಯೋಜಯೇತ್  ।
ಯದಾ ಗೀತಿವಶಾದಂಗಂ ಭೂಯೋ  ಭೂಯೋ ನಿವರ್ತತೇ ॥ ೩೦೦॥

ತ್ರಿಪಾಣಿಲಯಸಂಯುಕ್ತಂ ತತ್ರ ವಾದ್ಯಂ ಪ್ರಯೋಜಯೇತ್ ।
ಯಥಾ ಲಯಸ್ತಥಾ ವಾದ್ಯಂ ಕರ್ತವ್ಯಮಿಹ ವಾದಕೈಃ  ॥ ೩೦೧॥

[ ತತಂ ಚಾನುಗತಂ ಚಾಪಿ ಓಘಂ ಚ ಕರಣಾನ್ವಿತಮ್ ।
ಸ್ಥಿರೇ ತತ್ತ್ವಂ (ತಂ) ಪ್ರಯೋಕ್ತವ್ಯಂ ಮಧ್ಯೇ ಚಾನುಗತಂ ಭವೇತ್ ॥

ಭೂಯಶ್ಚೌಘಃ ಪ್ರಯೋಕ್ತವ್ಯಸ್ತ್ವೇಷ ವಾದ್ಯಗತೋ ವಿಧಿಃ ।
ಛಂದೋಗೀತಕಮಾಸಾದ್ಯ ತ್ವಂಗಾನಿ ಪರಿವರ್ತಯೇತ್ ॥

ಏಷ ಕಾರ್ಯೋ ವಿಧಿರ್ನಿತ್ಯಂ ನೃತ್ತಾಭಿನಯವಾದಿತೇ ।
ಯಾನಿ ವಸ್ತುನಿಬದ್ಧಾನಿ ತೇಷಾಮಂತೇ ಗ್ರಹೋ ಭವೇತ್ ॥

ಅಂಗಾನಾಂ ತು ಪರಾವೃತ್ತಾವಾದಾವೇವ ಗ್ರಹೋ ಮತಃ  ॥]
ಏವಮೇಷ ವಿಧಿಃ ಕಾರ್ಯೋ ಗೀತೇಷ್ವಾಸಾರಿತೇಷ್ವಪಿ ।
ದೇವಸ್ತುತ್ಯಾಶ್ರಯಂ ಹ್ಯೇತತ್ಸುಕುಮಾರಂ ನಿಬೋಧತ ॥ ೩೦೨॥

ಸ್ತ್ರೀಪುಂಸಯೋಸ್ತು ಸಂಲಾಪೋ ಯಸ್ತು ಕಾಮಸಮುದ್ಭವಃ ।
ತಜ್ಜ್ಞೇಯಂ ಸುಕುಮಾರಂ ಹಿ ಶೃಂಗಾರರಸಸಂಭವಮ್ ॥ ೩೦೩॥

ಯಸ್ಯಾಂ ಯಸ್ಯಾಮವಸ್ಥಾಯಾಂ ನೃತ್ತಂ  ಯೋಜ್ಯಂ ಪ್ರಯೋಕ್ತೃಭಿಃ ।
ತತ್ಸರ್ವಂಂ ಸಂಪ್ರವಕ್ಷ್ಯಾಮಿ ತಚ್ಚ ಮೇ  ಶ‍ೃಣುತ ದ್ವಿಜಾಃ ॥ ೩೦೪॥

ಅಂಗವಸ್ತುನಿವೃತ್ತೌ ತು ತಥಾ ವರ್ಣನಿವೃತ್ತಿಷು ।
ತಥಾ ಚಾಭುದಯಸ್ಥಾನೇ ನೃತ್ತಂ ತಜ್ಜ್ಞಃ ಪ್ರಯೋಜಯೇತ್  ॥ ೩೦೫॥

ಯತ್ತು ಸಂದೃಶ್ಯತೇ ಕಿಂಚಿದ್ದಂಪತ್ಯೋರ್ಮದನಾಶ್ರಯಮ್ ।
ನೃತ್ತಂ ತತ್ರ ಪ್ರಯೋಕ್ತವ್ಯಂ ಪ್ರಹರ್ಷಾರ್ಥಗುಣೋದ್ಭವಮ್ ॥ ೩೦೬॥

ಯತ್ರ ಸನ್ನಿಹಿತೇ ಕಾಂತೇ ಋತುಕಾಲಾದಿದರ್ಶನಮ್ ।
ಗೀತಕಾರ್ಥಾಭಿಸಂಬದ್ಧಂ ನೃತ್ತಂ ತತ್ರಾಪಿ ಚೇಷ್ಯತೇ ॥ ೩೦೭॥

ಖಂಡಿಅತಾ ವಿಪ್ರಲಬ್ಧಾ ವಾ ಕಲಹಾಂತರಿತಾಪಿ ವಾ ।
ಯಸ್ಮಿನ್ನಂಗೇ ತು ಯುವತಿರ್ನ ನೃತ್ತಂ ತತ್ರ ನ ಯೋಜಯೇತ್ ॥೩೦೮॥

ಸಖೀಪ್ರವೃತ್ತೇ ಸಂಲಾಪೇ ತಥಾಽಸನ್ನಿಹಿತೇ ಪ್ರಿಯೇ ।
ನ ಹಿ ನೃತ್ತಂ ಪ್ರಯೋಕ್ತವ್ಯಂ ಯಸ್ಯಾ ನ ಪ್ರೋಷಿತಃ ಪ್ರಿಯಃ ॥ ೩೦೯॥

[ ದೂತ್ಯಾಶ್ರಯಂ ಯದಾ ತು ಸ್ಯಾದೃತುಕಾಲಾದಿ ದರ್ಶನಮ್ ।
ಔತ್ಸುಕ್ಯಚಿಂತಾಸಂಬದ್ಧಂ ನ ನೃತ್ತಂ  ತತ್ರ ಯೋಜಯೇತ್ ॥]
ಯಸ್ಮಿನ್ನಂಗೇ ಪ್ರಸಾದಂ ತು ಗೃಹ್ನೀಯಾನ್ನಾಯಿಕಾ ಕ್ರಮಾತ್ ।
ತತಃಪ್ರಭೃತಿ ನೃತ್ತಂ ತು ಶೇಷೇಷ್ವಂಗೇಷು ಯೋಜಯೇತ್ ॥ ೩೧೦॥

ದೇವಸ್ತುತ್ಯಾಶ್ರಯಕೃತಂ ಯದಂಗಂ ತು ಭವೇದಥ ।
ಮಾಹೇಶ್ವರೈರಂಗಹಾರೈರುದ್ಧತೈಸ್ತತ್ಪ್ರಯೋಜಯೇತ್ ॥೩೧೧॥

ಯತ್ತು ಶೃಂಗಾರಸಂಬದ್ಧಂ ಗಾನಂ ಸ್ತ್ರೀಪುರುಷಾಶ್ರಯಮ್ ।
ದೇವೀಕೃತೈರಂಗಹಾರೈರ್ಲಲಿತೈಸ್ತತ್ಪ್ರಯೋಜಯೇತ್ ॥ ೩೧೨॥

ಚತುಷ್ಪದಾ ನರ್ಕುಟಕೇ ಖಂಜಕೇ ಪರಿಗೀತಕೇ ।
ವಿಧಾನಂ ಸಂಪ್ರವಕ್ಷ್ಯಾಮಿ ಭಾಂಡವಾದ್ಯವಿಧಿಂ ಪ್ರತಿ ॥ ೩೧೩॥

ಖಂಜನರ್ಕುಟಸಂಯುಕ್ತಾ ಭಸ್ವೇದ್ಯಾ ತು ಚತುಷ್ಪದಾ ।
ಪಾದಾಂತೇ ಸನ್ನಿಪಾತೇ ತು ತಸ್ಯಾ ಭಾಂಡಗ್ರಹೋ ಭವೇತ್ ॥ ೩೧೪॥

ಯಾ ಧ್ರುವಾ ಛಂದಸಾ ಯಕ್ತಾ ಸಮಪಾದಾ ಸಮಾಕ್ಷರಾ  ।
ತಸ್ಯಾಃ ಪಾದಾವಸಾನೇ ತು ಪ್ರದೇಶಿನ್ಯಾ ಗ್ರಹೋ ಭವೇತ್ ॥೩೧೫॥

ಕೃತ್ವೈಕಂ ಪರಿವರ್ತಂ ತು ಗಾನಸ್ಯಾಭಿನಯಸ್ಯ ಚ ।
ಪುನಃ ಪಾದನಿವೃತ್ತಿಂ ತು ಭಾಂಡವಾದ್ಯೇನ ಯೋಜಯೇತ್ ॥೩೧೬॥

ಅಽಂಗವಸ್ತುನಿವೃತೌ ತು  ವರ್ಣಾಂತರನಿವೃತ್ತಿಷು ।
ತಥೋಪಸ್ಥಾಪನೇ ಚೈವ ಭಾಂಡವಾದ್ಯಂ ಪ್ರಯೋಜಯೇತ್ ॥ ೩೧೭॥

ಯೇಽಪಿ ಚಾಂತರಮಾರ್ಗಾಸ್ಸ್ಯುಃ ತಂತ್ರಿವಾಕ್ಕರಣೈಃ ಕೃತಾಃ ।
ತೇಷು ಸೂಚೀ ಪ್ರಯೋಕ್ತವ್ಯಾ ಭಾಂಡೇನ ಸಹ ತಾಂಡವೇ ॥ ೩೧೮
ಮಹೇಶ್ವರಸ್ಯ ಚರಿತಂ ಯ ಇದಂ ಸಂಪ್ರಯೋಜಯೇತ್
ಸರ್ವಪಾಪವಿಶುದ್ಧಾತ್ಮಾ ಶಿವಲೋಕಂ ಸ ಗಚ್ಛತಿ ॥ ೩೧೯॥

ಏವಮೇಷ ವಿಧಿಃ ಸೃ(ರ್ದೃ)ಷ್ಟಸ್ತಾಂಡವಸ್ಯ ಪ್ರಯೋಗತಃ ।
ಭೂಯಃ ಕಿಂ ಕಥ್ಯತಾಮನ್ಯನ್ನಾಟ್ಯವೇದವಿಧಿಂ ಪ್ರತಿ ॥ ೩೨೦॥

ಇತಿ ಭಾರತೀಯೇ ನಾಟ್ಯಶಾಸ್ತ್ರೇ ತಾಂಡವಲಕ್ಷಣಂ ನಾಮ ಚತುರ್ಥೋಽಧ್ಯಾಯಃ ॥

---

[← Previous](chapter_3.md) | [Next →](chapter_5.md)
