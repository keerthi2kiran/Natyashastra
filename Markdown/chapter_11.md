# ನಾಟ್ಯಶಾಸ್ತ್ರ ಅಧ್ಯಾಯ ೧೧ 

## ॥ಶ್ರೀರಸ್ತು॥

## ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್

### ಅಥ ಏಕಾದಶೋಽಧ್ಯಾಯಃ । 

ಏತಾಶ್ಚಾರ್ಯೋ ಮಯಾ ಪ್ರೋಕ್ತಾ ಯಥಾವಚ್ಛಸ್ತ್ರಮೋಕ್ಷಣೇ ।<br/>
ಚಾರೀಸಂಯೋಗಜಾನೀಹ ಮಂಡಲಾನಿ ನಿಬೋಧತ ॥೧॥

ಅತಿಕ್ರಾಂತಂ ವಿಚಿತ್ರಂ ಚ ತಥಾ ಲಲಿತಸಂಚರಮ್ ।<br/>
ಸೂಚೀವಿದ್ಧಂ ದಂಡಪಾದಂ ವಿಹೃತಾಲಾತಕೇ ತಥಾ ॥೨॥

ವಾಮಬಂಧಂ ಸಲಲಿತಂ ಕ್ರಾಂತಂಚಾಕಾಶಗಾಮಿ ಚ ।<br/>
ಮಂಡಲಾನಿ ದ್ವಿಜಶ್ರೇಷ್ಠಾಃ ! ಭೂಮಿಗಾನಿ ನಿಬೋಧತ ॥೩॥

ಭ್ರಮರಾಸ್ಕಂದಿತೇ ಸ್ಯಾತಾಮಾವರ್ತಂ ಚ ತತಃ ಪರಮ್ ।<br/>
ಸಮಾಕ್ರಂದಿತಮಪ್ಯಾಹುರೇಡಕಾಕ್ರೀಡಿತಂ ತಥಾ ॥೪॥

ಅಡ್ಡಿತಂ ಶಕಟಾಸ್ಯಂ ಚ ತಥಾಽಧ್ಯರ್ಧಕಮೇವ ಚ ।<br/>
ಪಿಷ್ಟಕುಟ್ಟಂ ಚ ವಿಜ್ಞೇಯಂ ತಥಾ ಚಾಷಗತಂ ಪುನಃ ॥೫॥

ಏತಾನ್ಯಪಿ ದಶೋಕ್ತಾನಿ ಭೂಮಿಗಾನೀಹ ನಾಮತಃ ।<br/>
ಆದ್ಯಂ ಪಾದಂ ಚ ಜನಿತಂ ಕೃತ್ವೋದ್ವಾಹಿತಮಾಚರೇತ್ ॥೬॥

ಅಲಾತಂ ವಾಮಕಂ ಚೈವ ಪಾರ್ಶ್ವಕ್ರಾಂತಂ ಚ ದಕ್ಷಿಣಮ್ ।<br/>
ಸೂಚೀವಾಮಂ ಪುನಶ್ಚೈವ ಪಾರ್ಶ್ವಕ್ರಾಂತಂ ಚ ದಕ್ಷಿಣಮ್ ॥೭॥

ಸೂಚೀಂ ವಾಮಕ್ರಮಂ ದದ್ಯಾದಪಕ್ರಾಂತಂ ಚ ದಕ್ಷಿಣಮ್ ।<br/>
ಸೂಚೀವಾಮಂ ಪುನಶ್ಚೈವ ತ್ರಿಕಂ ಚ ಪರಿವರ್ತಯೇತ್ ॥೮॥

ತಥಾ ದಕ್ಷಿಣಮುದ್ವೃತ್ತಮಲಾತಂಚೈವ ವಾಮಕಮ್ ।<br/>
ಪರಿಚ್ಛಿನ್ನಂ ತು ಕರ್ತವ್ಯಂ ಬಾಹ್ಯಭ್ರಮರಕೇಣ ಹಿ ॥೯॥

ಅತಿಕ್ರಾಂತಂ ಪುನರ್ವಾಮಂ ದಂಡಪಾದಂಚ ದಕ್ಷಿಣಮ್ ।<br/>
ವಿಜ್ಞೇಯಮೇತದ್ ವ್ಯಾಯಾಮೇ ತ್ವತಿಕ್ರಾಂತಂ ತು ಮಂಡಲಮ್ ॥೧೦॥

ಆದ್ಯಂ ತು ಜನಿತಂ ಕೃತ್ವಾ ತೇನೈವ ಚ ನಿಕುಟ್ಟಕಮ್ ।<br/>
ಆಸ್ಪಂದಿತಂ ತು ವಾಮೇನ ಪಾರ್ಶ್ವಕ್ರಾಂತಂ ಚ ದಕ್ಷಿಣಮ್ ॥೧೧॥

ವಾಮಂ ಸೂಚೀಪದಂ ದದ್ಯಾದಪಕ್ರಾಂತಂಚ ದಕ್ಷಿಣಮ್ ।<br/>
ಭುಜಂಗತ್ರಾಸಿತಂ ವಾಮಮತಿಕ್ರಾಂತಂ ಚ ದಕ್ಷಿಣಮ್ ॥೧೨॥

ಉದ್ವೃತ್ತಂ ದಕ್ಷಿಣಂ ಚೈವಾಽಲಾತಂ ಚೈವಾತ್ರ ವಾಮಕಮ್ ।<br/>
ಪಾರ್ಶ್ವಕ್ರಾಂತಂ ಪುನಃ ಸವ್ಯಂ ಸೂಚೀವಾಮಕ್ರಮಂ ತಥಾ ॥೧೩॥

ವಿಕ್ಷೇಪೋ ದಕ್ಷಿಣಸ್ಯ ಸ್ಯಾದಪಕ್ರಾಂತಂ ಚ ವಾಮಕಮ್ ।<br/>
ಬಾಹ್ಯಭ್ರಮರಕಂ ಚೈವ ವಿಕ್ಷೇಪಂ ಚೈವ ಯೋಜಯೇತ್ ॥೧೪॥

ವಿಜ್ಞೇಯಮೇತದ್ವ್ಯಾಯಾಮೇ ವಿಚಿತ್ರಂ ನಾಮ ಮಂಡಲಮ್ ।<br/>
ಕೃತ್ವೋರ್ಧ್ವಜಾನುಚರಣಮಾದ್ಯಂ ಸೂಚೀಂ ಪ್ರಯೋಜಯೇತ್ ॥೧೫॥

ಅಪಕ್ರಾಂತಃ ಪುನರ್ವಾಮ ಆದ್ಯಃ ಪಾರ್ಶ್ವಗತೋ ಭವೇತ್ ।<br/>
ವಾಮಸೂಚೀಂ ಪುನರ್ದದ್ಯಾತ್ ತ್ರಿಕಂಚ ಪರಿವರ್ತಯೇತ್ ॥೧೬॥

ಪಾರ್ಶ್ವಕ್ರಾಂತಂ ಪುನಶ್ಚಾದ್ಯಮತಿಕ್ರಾಂತಂಚ ವಾಮಕಮ್ ।<br/>
ಸೂಚೀವಾಮಕ್ರಮಂ ಕೃತ್ವಾ ಹ್ಯಪಕ್ರಾಂತಶ್ಚ ವಾಮಕಮ್ ॥೧೭॥

ಪಾರ್ಶ್ವಕ್ರಾಂತಂ ಪುನಶ್ಚಾದ್ಯಮತಿಕ್ರಾಂತಂ ಚ ವಾಮಕಮ್ ।<br/>
ಪರಿಚ್ಛಿನ್ನಂ ಚ ಕರ್ತವ್ಯಂ ಬಾಹ್ಯಭ್ರಮಣಕೇನ ಹಿ ॥೧೮॥

ಏಷ ಚಾರೀಪ್ರಯೋಗಸ್ತು ಕಾರ್ಯೋ ಲಲಿತಸಂಚರೈಃ ।<br/>
ಸೂಚೀವಾಮಪದಂ ದದ್ಯಾತ್ ತ್ರಿಕಂಚ ಪರಿವರ್ತಯೇತ್ ॥೧೯॥

ಪಾರ್ಶ್ವಕ್ರಾಂತಃ ಪುನಶ್ಚಾದ್ಯೋ ವಾಮೋಽತಿಕ್ರಾಂತ ಏವ ಚ ।<br/>
ಸೂಚೀಮಾದ್ಯಂ ಪುನರ್ದದ್ಯಾದತಿಕ್ರಾಂತಂಚ ವಾಮಕಮ್ ॥೨೦॥

ಪಾರ್ಶ್ವಕ್ರಾಂತಂ ಪುನಶ್ಚಾದ್ಯಂ ಸೂಚೀವಿದ್ಧೇ ತು ಮಂಡಲೇ ।<br/>
ಆದ್ಯಸ್ತು ಜನಿತೋ ಭೂತ್ವಾ ಸ ಚ ದಂಡಕ್ರಮೋ ಭವೇತ್ ॥೨೧॥

ವಾಮಸೂಚೀಂ ಪುನರ್ದದ್ಯಾತ್ ತ್ರಿಕಂಚ ಪರಿವರ್ತಯೇತ್ ।<br/>
ಉದ್ವೃತ್ತೋ ದಕ್ಷಿಣಶ್ಚ ಸ್ಯಾದಲಾತಶ್ಚೈವ ವಾಮಕಃ ॥೨೨॥

ಪಾರ್ಶ್ವಕ್ರಾಂತಃ ಪುನಶ್ಚಾದ್ಯೋ ಭುಜಂಗತ್ರಾಸಿತಸ್ತಥಾ ।<br/>
ಅತಿಕ್ರಾಂತಃ ಪುನರ್ವಾಮೋ ದಂಡಪಾದಶ್ಚ ದಕ್ಷಿಣಃ ॥೨೩॥

ವಾಮಸೂಚೀತ್ರಿಕಾವರ್ತೋ ದಂಡಪಾದೇ ತು ಮಂಡಲೇ ।<br/>
ಆದ್ಯಂ ತು ಜನಿತಂ ಕೃತ್ವಾ ತೇನೈವ ಚ ನಿಕುಟ್ಟಕಮ್ ॥೨೪॥

ಆಸ್ಪಂದಿತಂ ಚ ವಾಮೇನ ಹ್ಯುದ್ವೃತ್ತಂ ದಕ್ಷಿಣೇನ ಚ ।<br/>
ಅಲಾತಂ ವಾಮಕಂ ಪಾದಂ ಸೂಚೀಂ ದದ್ಯಾತ್ತು ದಕ್ಷಿಣಮ್ ॥೨೫॥

ಪಾರ್ಶ್ವಕ್ರಾಂತಃ ಪುನರ್ವಾಮ ಆಕ್ಷಿಪ್ತೋ ದಕ್ಷಿಣಸ್ತಥಾ ।<br/>
ಸಮಾವರ್ತ್ಯ ತ್ರಿಕಂ ಚೈವ ದಂಡಪಾದಂ ಪ್ರಸಾರಯೇತ್ ॥೨೬॥

ಸೂಚೀವಾಮಪದಂ ದದ್ಯಾತ್ ತ್ರಿಕಂ ತು ಪರಿವರ್ತಯೇತ್ ।<br/>
ಭುಜಂಗತ್ರಾಸಿತಶ್ಚಾದ್ಯೋ ವಾಮೋಽತಿಕ್ರಾಂತ ಏವ ಚ ॥೨೭॥

ಏಷ ಚಾರೀಪ್ರಯೋಗಸ್ತು ವಿಹೃತೇ ಮಂಡಲೇ ಭವೇತ್ ।<br/>
ಸೂಚೀಮಾದ್ಯಕ್ರಮಂ ಕೃತ್ವಾ ಚಾಽಪಕ್ರಾಂತಂ ಚ ವಾಮಕಮ್ ॥೨೮॥

ಪಾರ್ಶ್ವಕ್ರಾಂತಸ್ತತಶ್ಚಾದ್ಯೋಽಪ್ಯಲಾತಶ್ಚೈವ ವಾಮಕಃ ।<br/>
ಭ್ರಾಂತ್ವಾ ಚಾರೀಭಿರೇತಾಭಿಃ ಪರ್ಯಾಯೇಣಾಥ ಮಂಡಲಮ್ ॥೨೯॥

ಷಟ್ಸಂಖ್ಯಂ ಸಪ್ತಸಂಖ್ಯಂ ಚ ಲಲಿತೈಃ ಪಾದವಿಕ್ರಮೈಃ ।<br/>
ಅಧಿಕುರ್ಯಾದಪಕ್ರಾಂತಮತಿಕ್ರಾಂತಂ ಚ ವಾಮಕಮ್ ॥೩೦॥

ಅಪಕ್ರಂತಃ ಪುನಶ್ಚಾದ್ಯೋ ವಾಮೋಽತಿಕ್ರಾಂತ ಏವ ಚ ।<br/>
ಪಾದಭ್ರಮರಕಶ್ಚ ಸ್ಯಾದಲಾತೇ ಖಲು ಮಂಡಲೇ ॥೩೧॥

ಸೂಚೀಮಾದ್ಯಕ್ರಮಂ ಕೃತ್ವಾ ಹ್ಯಪಕ್ರಾಂತಂ ಚ ವಾಮಕಮ್ ।<br/>
ಆದ್ಯೋ ದಂಡಕ್ರಮಶ್ಚೈವ ಸೂಚೀಪಾದಸ್ತು ವಾಮಕಃ ॥೩೨॥

ಕಾರ್ಯಸ್ತ್ರಿಕವಿವರ್ತಶ್ಚ ಪಾರ್ಶ್ವಕ್ರಾಂತಶ್ಚ ದಕ್ಷಿಣಃ ।<br/>
ಆಕ್ಷಿಪ್ತಂ ವಾಮಕಂ ಕುರ್ಯಾತ್ ದಂಡಪಾರ್ಶ್ವಂ ಚ ದಕ್ಷಿಣಮ್ ॥೩೩॥

ಉರುದ್ವೃತ್ತಂ ಚ ತೇನೈವ ಕರ್ತವ್ಯಂ ದಕ್ಷಿಣೇನ ತು ।<br/>
ಸೂಚೀವಾಮಕ್ರಮಂ ಕೃತ್ವಾ ತ್ರಿಕಂ ಚ ಪರಿವರ್ತಯೇತ್ ॥೩೪॥

ಅಲಾತಶ್ಚ ಭವೇದ್ವಾಮಃ ಪಾರ್ಶ್ವಕ್ರಾಂತಶ್ಚ ದಕ್ಷಿಣಃ ।<br/>
ಅತಿಕ್ರಾಂತಃ ಪುನರ್ವಾಮೋ ವಾಮಬಂಧೇ ತು ಮಂಡಲೇ ॥೩೫॥

ಸೂಚೀಮಾದ್ಯಕ್ರಮಂ ಕೃತ್ವಾ ಹ್ಯಪಕ್ರಾಂತಂ ಚ ವಾಮಕಮ್ ।<br/>
ಪಾರ್ಶ್ವಕ್ರಾಂತಃ ಪುನಶ್ಚಾದ್ಯೋ ಭುಜಂಗತ್ರಾಸಿತಃ ಸ ಚ ॥೩೬॥

ಅತಿಕ್ರಾಂತಃ ಪುನರ್ವಾಮ ಆಕ್ಷಿಪ್ತೋ ದಕ್ಷಿಣಸ್ತಥಾ ।<br/>
ಅತಿಕ್ರಾಂತಃ ಪುನರ್ವಾಮ ಉರುದ್ವೃತ್ತಸ್ತಥೈವ ಚ ॥೩೭॥

ಅಲಾತಶ್ಚ ಪುನರ್ವಾಮಃ ಪಾರ್ಶ್ವಕ್ರಾಂತಶ್ಚ ದಕ್ಷಿಣಃ ।<br/>
ಸೂಚೀವಾಮಂ ಪುನರ್ದದ್ಯಾದಪಕ್ರಾಂತಸ್ತು ದಕ್ಷಿಣಃ ॥೩೮॥

ಅತಿಕ್ರಾಂತಃ ಪುನರ್ವಾಮಃ ಕಾರ್ಯೋ ಲಲಿತಸಂಜ್ಞಕಃ ।<br/>
ಏಷ ಪಾದಪ್ರಸಾರಸ್ತು ಲಲಿತೇ ಮಂಡಲೇ ಭವೇತ್ ॥೩೯॥

ಸೂಚೀವಾಮಕ್ರಮಂ ಕೃತ್ವಾ ಹ್ಯಪಕ್ರಾಂತಶ್ಚ ವಾಮಕಮ್ ।<br/>
ಪಾರ್ಶ್ವಕ್ರಾಂತಂ ಪುನಶ್ಚಾದ್ಯಂ ವಾಮಪಾರ್ಶ್ವಕ್ರಮಂ ತಥಾ ॥೪೦॥

ಭ್ರಾಂತ್ವಾ ಚಾರೀಭಿರೇತಾಭಿಃ ಪರ್ಯಾಯೇಣಾಥ ಮಂಡಲಮ್ ।<br/>
ವಾಮಸೂಚೀಂ ತತೋ ದದ್ಯಾದಪಕ್ರಾಂತಂ ಚ ದಕ್ಷಿಣಮ್ ॥೪೧॥

ಸ್ವಭಾವಗಮನೇ ಹ್ಯೇತನ್ಮಂಡಲಂ ಸಂವಿಧೀಯತೇ ।<br/>
ಕ್ರಾಂತಮೇತತ್ತು ವಿಜ್ಞೇಯಂ ನಾಮತೋ ನಾಟ್ಯಯೋಕ್ತೃಭಿಃ ॥೪೨॥

ಏತಾನ್ಯಾಕಾಶಗಾಮೀನಿ ಜ್ಞೇಯಾನ್ಯೇವಂ ದಶೈವ ತು ।<br/>
ಅತಃ ಪರಂ ಪ್ರವಕ್ಷ್ಯಾಮಿ ಭೌಮಾನಾಮಿಹ ಲಕ್ಷಣಮ್ ॥೪೩॥

ಆದ್ಯಸ್ತು ಜನಿತಃ ಕಾರ್ಯೋ ವಾಮಶ್ಚಾಸ್ಪಂದಿತೋ ಭವೇತ್ ।<br/>
ಶಕಟಾಸ್ಯಃ ಪುನಶ್ಚಾದ್ಯೋ ವಾಮಶ್ಚಾಪಿ ಪ್ರಸಾರಿತಃ ॥೪೪॥

ಆದ್ಯೋ ಭ್ರಮರಕಃ ಕಾರ್ಯಸ್ತ್ರಿಕಂ ಚ ಪರಿವರ್ತಯೇತ್ ।<br/>
ಆಸ್ಕಂದಿತಃ ಪುನರ್ವಾಮಃ ಶಕಟಾಸ್ಯಶ್ಚ ದಕ್ಷಿಣಃ ॥೪೫॥

ವಾಮಃ ಪೃಷ್ಠಾಪಸರ್ಪೀ ಚ ದದ್ಯಾದ್ ಭ್ರಮರಕಂ ತಥಾ ।<br/>
ಸ ಏವಾಸ್ಪಂದಿತಃ ಕಾರ್ಯಸ್ತ್ವೇತದ್ ಭ್ರಮರಮಂಡಲಮ್ ॥೪೬॥

ಆದ್ಯೋ ಭ್ರಮರಕಃ ಕಾರ್ಯೋ ವಾಮಶ್ಚೈವಾಡ್ಡಿತೋ ಭವೇತ್ ।<br/>
ಕಾರ್ಯಸ್ತ್ರಿಕವಿವರ್ತ್ತಶ್ಚ ಶಕಟಾಸ್ಯಶ್ಚ ದಕ್ಷಿಣಃ ॥೪೭॥

ಉರುದ್ವೃತ್ತಃ ಸ ಏವ ಸ್ಯಾದ್ವಾಮಶ್ಚೈವಾಪಸರ್ಪಿತಃ ।<br/>
ಕಾರ್ಯಸ್ತ್ರಿಕವಿವರ್ತ್ತಶ್ಚ ದಕ್ಷಿಣಃ ಸ್ಪಂದಿತೋ ಭವೇತ್ ॥೪೮॥

ಶಕಟಾಸ್ಯೋ ಭವೇದ್ವಾಮಸ್ತದೇವಾಸ್ಫೋಟನಂ ಭವೇತ್ ।<br/>
ಏತದಾಸ್ಪಂದಿತಂ ನಾಮ ವ್ಯಾಯಾಮೇ ಯುದ್ಧಮಂಡಲಮ್ ॥೪೯॥

ಆದ್ಯಸ್ತು ಜನಿತಂ ಕೃತ್ವಾ ವಾಮಶ್ಚೈವ ನಿಕುಟ್ಟಕಮ್ ।<br/>
ಶಕಟಾಸ್ಯಃ ಪುನಶ್ಚಾದ್ಯ ಉರುದ್ವೃತ್ತಃ ಸ ಏವ ತು ॥೫೦॥

ಪೃಷ್ಠಾಪಸರ್ಪೀ ವಾಮಶ್ಚ ಸ ಚ ಚಾಷಗತಿರ್ಭವೇತ್ ।<br/>
ಆಸ್ಪಂದಿತಃ ಪುನರ್ದಕ್ಷಃ ಶಕಟಾಸ್ಯಶ್ಚ ವಾಮಕಃ ॥೫೧॥

ಆದ್ಯೋ ಭ್ರಮರಕಶ್ಚೈವ ತ್ರಿಕಂ ಚ ಪರಿವರ್ತಯೇತ್ ।<br/>
ಪೃಷ್ಠಾಪಸರ್ಪೀ ವಾಮಶ್ಚೇತ್ಯಾವರ್ತಂ ಮಂಡಲಂ ಭವೇತ್ ॥೫೨॥

ಸಮಪಾದಂ ಬುಧಃ ಕೃತ್ವಾ ಸ್ಥಾನಂ ಹಸ್ತೌ ಪ್ರಸಾರಯೇತ್ ।<br/>
ನಿರಂತರಾವೂರ್ಧ್ವತಲಾವಾವೇಷ್ಟ್ಯೋದ್ವೇಷ್ಟ್ಯ ಚೈವ ಹಿ ॥೫೩॥

ಕಟೀತಟೇ ವಿನಿಕ್ಷಿಪ್ಯ ಚಾದ್ಯಮಾವರ್ತ್ತಯೇತ್ ಕ್ರಮಾತ್ ।<br/>
ಯಥಾಕ್ರಮಂ ಪುನರ್ವಾಮಮಾವರ್ತೇನ ಪ್ರಸಾರಯೇತ್ ॥೫೪॥

ಚಾರಯಾ ಚಾನಯಾ ಭ್ರಾಂತ್ವಾ ಪರ್ಯಾಯೇಣಾಥ ಮಂಡಲಮ್ ।<br/>
ಸಮೋತ್ಸರಿತಮೇತತ್ತು ಕಾರ್ಯಂ ವ್ಯಾಯಾಮಮಂಡಲಮ್ ॥೫೫॥

ಪಾದೈಸ್ತು ಭೂಮಿಸಂಯುಕ್ತೈಃ ಸೂಚೀವಿದ್ಧೈಸ್ತಥೈವ ಚ ।<br/>
ಏಡಕಾಕ್ರೀಡಿತೈಶ್ಚೈವ ತೂರ್ಣೈಸ್ತ್ರಿಕವಿವರ್ತಿತೈಃ ॥೫೬॥

ಸೂಚೀವಿದ್ಧಾಪವಿದ್ಧೈಶ್ಚ ಕ್ರಮೇಣಾವೃತ್ತ್ಯ ಮಂಡಲಮ್ ।<br/>
ಏಡಕಾಕ್ರೀಡಿತಂ ವಿದ್ಯಾತ್ ಖಂಡಮಂಡಲಸಂಜ್ಞಿತಮ್ ॥೫೭॥

ಸವ್ಯಮುದ್ಘಟ್ಟಿತಂ ಕೃತ್ವಾ ತೇನೈವಾವರ್ತಮಾಚರೇತ್ ।<br/>
ತೇನೈವಾಸ್ಕಂದಿತಃ ಕಾರ್ಯಃ ಶಕಟಾಸ್ಯಶ್ಚ ವಾಮಕಃ ॥೫೮॥

ಆದ್ಯಃ ಪೃಷ್ಠಾಪಸರ್ಪೀ ಚ ಸ ಚ ಚಾಷಗತಿರ್ಭವೇತ್ ।<br/>
ಅಡ್ಡಿತಶ್ಚ ಪುನರ್ವಾಮ ಆದ್ಯಶ್ಚೈವಾಪಸರ್ಪಿತಃ ॥೫೯॥

ವಾಮೋ ಭ್ರಮರಕಃ ಕಾರ್ಯ ಆದ್ಯ ಆಸ್ಕಂದಿತೋ ಭವೇತ್ ।<br/>
ತೇನೈವಾಸ್ಫೋಟನಂ ಕುರ್ಯಾದೇತದಡ್ಡಿತಮಂಡಲಮ್ ॥೬೦॥

ಆದ್ಯಂ ತು ಜನಿತಂ ಕೃತ್ವಾ ತೇನೈವ ಚ ನಿಕುಟ್ಟಕಮ್ ।<br/>
ಸ ಏವ ಶಕಟಾಸ್ಯಶ್ಚ ವಾಮಶ್ಚಾಸ್ಕಂದಿತೋ ಭವೇತ್ ॥೬೧॥

ವಿಜ್ಞೇಯಂ ಶಕಟಾಸ್ಯಂ ತು ವ್ಯಾಯಾಮೇ ಯುದ್ಧಮಂಡಲಮ್ ।<br/>
ಪಾದೈಶ್ಚ ಶಕಟಾಸ್ಯಸ್ಥೈಃ ಪರ್ಯಾಯೇಣಾಥ ಮಂಡಲಮ್ ॥೬೨॥

ಆದ್ಯಸ್ತು ಜನಿತೋ ಭೂತ್ವಾ ಸ ಏವಾಸ್ಕಂದಿತೋ ಭವೇತ್ ।<br/>
ಅಪಸರ್ಪೀ ಪುನರ್ವಾಮಃ ಶಕಟಾಸ್ಯಶ್ಚ ದಕ್ಷಿಣಃ ॥೬೩॥

ಭ್ರಾಂತ್ವಾ ಚಾರೀಭಿರೇತಾಭಿಃ ಪರ್ಯಾಯೇಣಾಥ ಮಂಡಲಮ್ ।<br/>
ಅಧ್ಯರ್ಧಮೇತದ್ವಿಜ್ಞೇಯಂ ನಿಯುದ್ಧೇ ಚಾಪಿ ಮಂಡಲಮ್ ॥೬೪॥

ಸೂಚೀಮಾದ್ಯಕ್ರಮಂ ಕೃತ್ವಾ ಹ್ಯಪಕ್ರಾಂತಂ ಚ ವಾಮಕಮ್ ।<br/>
ಭುಜಂಗತ್ರಾಸಿತಶ್ಚಾದ್ಯ ಏವಮೇವ ತು ವಾಮಕಃ ॥೬೫॥

ಭುಜಂಗತ್ರಾಸಿತೈರ್ಭ್ರಾಂತ್ವಾ ಪಾದೈರಪಿ ಚ ಮಂಡಲಮ್ ।<br/>
ಪಿಷ್ಟಕುಟ್ಟಂ ಚ ವಿಜ್ಞೇಯಂ ಚಾರೀಭಿರ್ಮಂಡಲಂ ಬುಧೈಃ ॥೬೬॥

ಸರ್ವೈಶ್ಚಾಷಗತೈಃ ಪಾದೈಃ ಪರಿಭ್ರಾಮ್ಯ ತು ಮಂಡಲಮ್ ।<br/>
ಏತಚ್ಚಾಷಗತಂ ವಿದ್ಯಾನ್ನಿಯುದ್ಧೇ ಚಾಪಿ ಮಂಡಲಮ್ ॥೬೭॥

ನಾನಾಚಾರೀಸಮುತ್ಥಾನಿ ಮಂಡಲಾನಿ ಸಮಾಸತಃ ।<br/>
ಉಕ್ತಾನ್ಯತಃ ಪರಂ ಚೈವ ಸಮಚಾರೀಣಿ ಯೋಜಯೇತ್ ॥೬೮॥

ಸಮಚಾರೀಪ್ರಯೋಗೋ ಯಸ್ತತ್ಸಮಂ ನಾಮ ಮಂಡಲಮ್ ।<br/>
ಆಚಾರ್ಯಬುದ್ಧ್ಯಾ ತಾನೀಹ ಕರ್ತವ್ಯಾನಿ ಪ್ರಯೋಕ್ತೃಭಿಃ ॥೬೯॥

ಏತಾನಿ ಖಂಡಾನಿ ಸಮಂಡಲಾನಿ ಯುದ್ಧೇ ನಿಯುದ್ಧೇ ಚ ಪರಿಕ್ರಮೇ ಚ ।<br/>
ಲೀಲಾಂಗಮಾಧುರ್ಯಪುರಸ್ಕೃತಾನಿ ಕಾರ್ಯಾಣಿ ವಾದ್ಯಾನುಗತಾನಿ ತಜ್ಜ್ಞೈಃ ॥೭೦॥

ಇತಿ ಭರತೀಯೇ ನಾಟ್ಯಶಾಸ್ತ್ರೇ ಮಂಡಲವಿಧಾನಂ ನಾಮ
ಏಕಾದಶೋಽಧ್ಯಾಯಃ ಸಮಾಪ್ತಃ ।<br/>

---

[← Previous](chapter_10.md) | [Next →](chapter_12.md)
