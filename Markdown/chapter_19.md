# ನಾಟ್ಯಶಾಸ್ತ್ರ ಅಧ್ಯಾಯ ೧೯ ॥ಶ್ರೀರಸ್ತು॥

## ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್
ಅಥ ಏಕೋನವಿಂಶೋಽಧ್ಯಾಯಃ ।<br/><br/>
ಇತಿವೃತ್ತಂ ತು ನಾಟ್ಯಸ್ಯ ಶರೀರಂ ಪರಿಕೀರ್ತಿತಮ್ ।<br/>
ಪಂಚಭಿಃ ಸಂಧಿಭಿಸ್ತಸ್ಯ ವಿಭಾಗಃ ಸಂಪ್ರಕಲ್ಪಿತಃ ॥ ೧॥

ಇತಿವೃತ್ತಂ ದ್ವಿಧಾ ಚೈವ ಬುಧಸ್ತು ಪರಿಕಲ್ಪಯೇತ್ ।<br/>
ಆಧಿಕರಿಕಮೇಕಂ ಸ್ಯಾತ್ ಪ್ರಾಸಂಗಿಕಮಥಾಪರಮ್ ॥ ೨॥

ಯತ್ಕಾರ್ಯಂ ಹಿ ಫಲಪ್ರಾಪ್ತ್ಯಾ ಸಾಮರ್ಥ್ಯಾತ್ಪರಿಕಲ್ಪ್ಯತೇ ।<br/>
ತದಾಧಿಕಾರಿಕಂ ಜ್ಞೇಯಮನ್ಯತ್ಪ್ರಾಸಂಗಿಕಂ ವಿದುಃ ॥ ೩॥

ಕಾರಣಾತ್ಫಲಯೋಗ್ಯಸ್ಯ ವೃತ್ತಂ ಸ್ಯಾದಾಧಿಕಾರಿಕಮ್ ।<br/>
ತಸ್ಯೋಪಕರಣಾರ್ಥಂ ತು ಕೀರ್ತ್ಯತೇ ಹ್ಯಾನುಷಂಗಿಕಮ್ ॥ ೪॥

ಕವೇಃ ಪ್ರಯತ್ನಾನ್ನೇತೄಣಾಂ ಯುಕ್ತಾನಾಂ ವಿದ್ಧ್ಯುಪಾಶ್ರಯಾತ್ ।<br/>
ಕಲ್ಪ್ಯತೇ ಹಿ ಫಲಪ್ರಾಪ್ತಿಃ ಸಮುತ್ಕರ್ಷಾತ್ಫಲಸ್ಯ ಚ ॥ ೫॥

(ಲೌಕಿಕೀ ಸುಖದುಃಖಾಖ್ಯಾ ಯಥಾವಸ್ಥಾ ರಸೋದ್ಭವಾ ।<br/>
ದಶಧಾ ಮನ್ಮಥಾವಸ್ಥಾ ವ್ಯವಸ್ಥಾಸ್ತ್ರಿವಿಧಾ ಮತಾ ॥) ೬॥

ಸಂಸಾರೇ ಫಲಯಾಗೇ ತು ವ್ಯಾಪಾರಃ ಕಾರಣಸ್ಯ ಯಃ ।<br/>
ತಸ್ಯಾನುಪೂರ್ವ್ಯಾ ವಿಜ್ಞೇಯಾ ಪಂಚಾವಸ್ಥಾ ಪ್ರಯೋಕ್ತೃಭಿಃ ॥ ೭॥

ಪ್ರಾರಂಭಶ್ಚ ಪ್ರಯತ್ನಶ್ಚ ತಥಾ ಪ್ರಾಪ್ತೇಶ್ಚ ಸಂಭವಃ ।<br/>
ನಿಯತಾ ಚ ಫಲಪ್ರಾಪ್ತಿಃ ಫಲಯೋಗಶ್ಚ ಪಂಚಮಃ ॥ ೮॥

ಔತ್ಸುಕ್ಯಮಾತ್ರಬಂಧಸ್ತು ಯದ್ಬೀಜಸ್ಯ ನಿಬಧ್ಯತೇ ।<br/>
ಮಹತಃ ಫಲಯೋಗಸ್ಯ ಸ ಫಲಾರಂಭ ಇಷ್ಯತೇ ॥ ೯॥

ಅಪಶ್ಯತಃ ಫಲಪ್ರಾಪ್ತಿಂ ವ್ಯಾಪಾರೋ ಯಃ ಫಲಂ ಪ್ರತಿ ।<br/>
ಪರಂ ಚೌತ್ಸುಕ್ಯಗಮನಂ ಸ ಪ್ರಯತ್ನಃ ಪ್ರಕೀರ್ತಿತಃ ॥ ೧೦॥

ಈಷತ್ಪ್ರಾಪ್ತಿರ್ಯದಾ ಕಾಚಿತ್ಫಲಸ್ಯ ಪರಿಕಲ್ಪತೇ ।<br/>
ಭಾವಮಾತ್ರೇಣ ತು ಪ್ರಾಹುರ್ವಿಧಿಜ್ಞಾಃ ಪ್ರಾಪ್ತಿಸಂಭವಮ್ ॥ ೧೧॥

ನಿಯತಾಂ ತು ಫಲಪ್ರಾಪ್ತಿಂ ಯದಾ ಭಾವೇನ ಪಶ್ಯತಿ ।<br/>
ನಿಯತಾಂ ತಾಂ ಫಲಪ್ರಾಪ್ತಿಂ ಸಗುಣಾಂ ಪರಿಚಕ್ಷತೇ ॥ ೧೨॥

ಅಭಿಪ್ರೇತಂ ಸಮಗ್ರಂ ಚ ಪ್ರತಿರೂಪಂ ಕ್ರಿಯಾಫಲಮ್ ।<br/>
ಇತಿವೃತ್ತೇ ಭವೇದ್ಯಸ್ಮಿನ್ ಫಲಯೋಗಃ ಪ್ರಕೀರ್ತಿತಃ ॥ ೧೩॥

ಸರ್ವಸ್ಯೈವ ಹಿ ಕಾರ್ಯಸ್ಯ ಪ್ರಾರಬ್ಧಸ್ಯ ಫಲಾರ್ಥಿಭಿಃ ।<br/>
ಏತಾಸ್ತ್ವನುಕ್ರಮೇಣೈವ ಪಂಚಾವಸ್ಥಾ ಭವಂತಿ ಹಿ ॥ ೧೪॥

ಆಸಾಂ ಸ್ವಭಾವಭಿನ್ನಾನಾಂ ಪರಸ್ಪರಸಮಾಗಮಾತ್ ।<br/>
ವಿನ್ಯಾಸ ಏಕಭಾವೇನ ಫಲಹೇತುಃ ಪ್ರಕೀರ್ತಿತಃ ॥ ೧೫॥

ಇತಿವೃತ್ತಂ ಸಮಾಖ್ಯಾತಂ ಪ್ರತ್ಯಗೇವಾಧಿಕಾರಿಕಮ್ ।<br/>
ತದಾರಂಭಾದಿ ಕರ್ತವ್ಯಂ ಫಲಾಂತಂ ಚ ಯಥಾ ಭವೇತ್ ॥ ೧೬॥

ಪೂರ್ಣಸಂಧಿ ಚ ಕರ್ತವ್ಯಂ ಹೀನಸಂಧ್ಯಪಿ ವಾ ಪುನಃ ।<br/>
ನಿಯಮಾತ್ ಪೂರ್ಣಸಂಧಿ ಸ್ಯಾದ್ಧೀನಸಂಧ್ಯಥ ಕಾರಣಾತ್ ॥ ೧೭॥

ಏಕಲೋಪೇ ಚತುರ್ಥಸ್ಯ ದ್ವಿಲೋಪೇ ತ್ರಿಚತುರ್ಥಯೋಃ ।<br/>
ದ್ವಿತೀಯತ್ರಿಚತುರ್ಥಾನಾಂ ತ್ರಿಲೋಪೇ ಲೋಪ ಇಷ್ಯತೇ ॥ ೧೮॥

ಪ್ರಾಸಂಗಿಕೇ ಪರಾರ್ಥತ್ವಾನ್ನ ಹ್ಯೇಷ ನಿಯಮೋ ಭವೇತ್ ।<br/>
ಯದ್ವೃತ್ತಂ ಸಂಭವೇತ್ತತ್ರ ತದ್ಯೋಜ್ಯಮವಿರೋಧತಃ ॥ ೧೯॥

ಇತಿವೃತ್ತೇ ಯಥಾವಸ್ಥಾಃ ಪಂಚಾರಂಭಾದಿಕಾಃ ಸ್ಮೃತಾಃ ।<br/>
ಅರ್ಥಪ್ರಕೃತಯಃ ಪಂಚ ತಥಾ ಬೀಜಾದಿಕಾ ಅಪಿ ॥ ೨೦॥

ಬೀಜಂ ಬಿಂದುಃ ಪತಾಕಾ ಚ ಪ್ರಕರೀ ಕಾರ್ಯಮೇವ ಚ ।<br/>
ಅರ್ಥಪ್ರಕೃತಯಃ ಪಂಚ ಜ್ಞಾತ್ವಾ ಯೋಜ್ಯಾ ಯಥಾವಿಧಿ ॥ ೨೧॥

ಸ್ವಲ್ಪಮಾತ್ರಂ ಸಮುತ್ಸೃಷ್ಟಂ ಬಹುಧಾ ಯದ್ವಿಸರ್ಪತಿ ।<br/>
ಫಲಾವಸಾನಂ ಯಚ್ಚೈವ ಬೀಜಂ ತತ್ಪರಿಕೀರ್ತಿತಮ್ ॥ ೨೨॥

ಪ್ರಯೋಜನಾನಾಂ ವಿಚ್ಛೇದೇ ಯದವಿಚ್ಛೇದಕಾರಣಮ್ ।<br/>
ಯಾವತ್ಸಮಾಪ್ತಿರ್ಬಂಧಸ್ಯ ಸ ಬಿಂದುಃ ಪರಿಕೀರ್ತಿತಃ ॥ ೨೩॥

ಯದ್ವೃತ್ತಂ ತು ಪರಾರ್ಥಂ ಸ್ಯಾತ್ ಪ್ರಧಾನಸ್ಯೋಪಕಾರಕಮ್
ಪ್ರಧಾನವಚ್ಚ ಕಲ್ಪ್ಯೇತ ಸಾ ಪತಾಕೇತಿ ಕೀರ್ತಿತಾ ॥ ೨೪॥

ಫಲಂ ಪ್ರಕಲ್ಪ್ಯತೇ ಯಸ್ಯಾಃ ಪರಾರ್ಥಾಯೈವ ಕೇವಲಮ್ ।<br/>
ಅನುಬಂಧವಿಹೀನತ್ವಾತ್ ಪ್ರಕರೀತಿ ವಿನಿರ್ದಿಶೇತ್ ॥ ೨೫।<br/>
ಯದಾಧಿಕಾರಿಕಂ ವಸ್ತು ಸಮ್ಯಕ್ ಪ್ರಾಜ್ಞೈಃ ಪ್ರಯುಜ್ಯತೇ ।<br/>
ತದರ್ಥೋ ಯಃ ಸಮಾರಂಭಸ್ತತ್ಕಾರ್ಯಂ ಪರಿಕೀರ್ತಿತಮ್ ॥ ೨೬॥

ಏತೇಷಾಂ ಯಸ್ಯ ಯೇನಾರ್ಥೋ ಯತಶ್ಚ ಗುಣ ಇಷ್ಯತೇ ।<br/>
ತತ್ ಪ್ರಧಾನಂ ತು ಕರ್ತವ್ಯಂ ಗುಣಭೂತಾನ್ಯತಃ ಪರಮ್ ॥ ೨೭॥

ಏಕೋಽನೇಕೋಽಪಿ ವಾ ಸಂಧಿಃ ಪತಾಕಾಯಾಂ ತು ಯೋ ಭವೇತ್ ।<br/>
ಪ್ರಧಾನಾರ್ಥಾನುಯಾಯಿತ್ವಾದನುಸಂಧಿಃ ಪ್ರಕೀರ್ತ್ಯತೇ ॥ ೨೮॥

ಆಗರ್ಭಾದಾವಿಮರ್ಶಾದ್ವಾ ಪತಾಕಾ ವಿನಿವರ್ತತೇ ।<br/>
ಕಸ್ಮಾದ್ಯಸ್ಮಾನ್ನಿಬಂಧೋಽಸ್ಯಾಃ ಪರಾರ್ಥಃ ಪರಿಕೀರ್ತ್ಯತೇ ॥ ೨೯॥

ಯತ್ರಾರ್ಥೇ ಚಿಂತಿತೇಽನ್ಯಸ್ಮಿನ್ಸ್ತಲ್ಲಿನ್ಂಗೋಽನ್ಯಃ ಪ್ರಯುಜ್ಯತೇ ।<br/>
ಆಗಂತುಕೇನ ಭಾವೇನ ಪತಾಕಾಸ್ಥಾನಕಂ ತು ತತ್ ॥ ೩೦।<br/>
ಸಹಸೈವಾರ್ಥಸಂಪತ್ತಿರ್ಗುಣವತ್ಯುಪಕಾರತಃ ।<br/>
ಪತಾಕಾಸ್ಥಾನಕಮಿದಂ ಪ್ರಥಮಂ ಪರಿಕೀರ್ತಿತಮ್ ॥ ೩೧॥

ವಚಃ ಸಾತಿಶಯಂ ಕ್ಲಿಷ್ಟಂ ಕಾವ್ಯಬಂಧಸಮಾಶ್ರಯಮ್ ।<br/>
ಪತಾಕಾಸ್ಥಾನಕಮಿದಂ ದ್ವಿತೀಅಯಂ ಪರಿಕೀರ್ತಿತಮ್ ॥ ೩೨॥

ಅರ್ಥೋಪಕ್ಷೇಪಣಂ ಯತ್ರ ಲೀನಂ ಸವಿನಯಂ ಭವೇತ್ ।<br/>
ಶ್ಲಿಷ್ಟಪ್ರತ್ಯುತ್ತರೋಪೇತಂ ತೃತೀಯಮಿದಮಿಷ್ಯತೇ ॥ ೩೩॥

ದ್ವ್ಯರ್ಥೋ ವಚನವಿನ್ಯಾಸಃ ಸುಶ್ಲಿಷ್ಟಃ ಕಾವ್ಯಯೋಜಿತಃ ।<br/>
ಉಪನ್ಯಾಸಸುಯುಕ್ತಶ್ಚ ತಚ್ಚತುರ್ಥಮುದಾಹೃತಮ್ ॥ ೩೪॥

[ಯತ್ರ ಸಾತಿಶಯಂ ವಾಕ್ಯಮರ್ಥೋಪಕ್ಷೇಪಣಂ ಭವೇತ್ ।<br/>
ವಿನಾಶಿದೃಷ್ಟಮಂತೇ ಚ ಪತಾಕಾರ್ಧಂ ತು ತದ್ಭವೇತ್ ]॥ ೩೫॥

ಚತುಷ್ಪತಾಕಾಪರಮಂ ನಾಟಕೇ ಕಾರ್ಯಯಿಷ್ಯತೇ ।<br/>
ಪಂಚಭಿಃ ಸಂಧಿಭಿರ್ಯುಕ್ತಂ ತಾಂಶ್ಚ ವಕ್ಷ್ಯಾಮ್ಯತಃ ಪರಮ್ ॥೩೬॥

ಮುಖಂ ಪ್ರತಿಮುಖಂ ಚೈವ ಗರ್ಭೋ ವಿಮರ್ಶ ಏವ ಚ ।<br/>
ತಥಾ ನಿರ್ವಹಣಂ ಚೇತಿ ನಾಟಕೇ ಪಂಚ ಸಂಧಯಃ ॥ ೩೭॥

[ಪಂಚಭಿಃ ಸಂಧಿಭಿರ್ಯುಕ್ತಂ ಪ್ರಧಾನಮನು ಕೀರ್ತ್ಯತೇ ।<br/>
ಶೇಷಾಃ ಪ್ರಧಾನಸಂಧೀನಾಮನುಗ್ರಾಹ್ಯನುಸಂಧಯಃ ]॥ ೩೮॥

ಯತ್ರ ಬೀಜಸಮುತ್ಪತ್ತಿರ್ನಾನಾರ್ಥರಸಸಂಭವಾ ।<br/>
ಕಾವ್ಯೇ ಶರೀರಾನುಗತಾ ತನ್ಮುಖಂ ಪರಿಕೀರ್ತಿತಮ್ ॥ ೩೯॥

ಬೀಜಸ್ಯೋದ್ಘಾಟನಂ ಯತ್ರ ದೃಷ್ಟನಷ್ಟಮಿವ ಕ್ವಚಿತ್ ।<br/>
ಮುಖನ್ಯಸ್ತಸ್ಯ ಸರ್ವತ್ರ ತದ್ವೈ ಪ್ರತಿಮುಖಂ ಸ್ಮೃತಮ್ ॥ ೪೦॥

ಉದ್ಭೇದಸ್ತಸ್ಯ ಬೀಜಸ್ಯ ಪ್ರಾಪ್ತಿರಪ್ರಾಪ್ತಿರೇವ ವಾ ।<br/>
ಪುನಶ್ಚಾನ್ವೇಷಣಂ ಯತ್ರ ಸ ಗರ್ಭ ಇತಿ ಸಂಜ್ಞಿತಃ ॥ ೪೧॥

ಗರ್ಭನಿರ್ಭಿನ್ನಬೀಜಾರ್ಥೋ ವಿಲೋಭನಕೃತೋಽಥವಾ ।<br/>
ಕ್ರೋಧವ್ಯಸನಜೋ ವಾಪಿ ಸ ವಿಮರ್ಶ ಇತಿ ಸ್ಮೃತಃ ॥ ೪೨॥

ಸಮಾನಯನಮರ್ಥಾನಾಂ ಮುಖಾದ್ಯಾನಾಂ ಸಬೀಜಿನಾಮ್ ।<br/>
ನಾನಾಭಾವೋತ್ತರಾಣಾಂ ಯದ್ಭವೇನ್ನಿರ್ವಹಣಂ ತು ತತ್ ॥ ೪೩॥

ಏತೇ ತು ಸಂಧಯೋ ಜ್ಞೇಯಾ ನಾಟಕಸ್ಯ ಪ್ರಯೋಕ್ತೃಭಿಃ ।<br/>
ತಥಾ ಪ್ರಕರಣಾಸ್ಯಾಪಿ ಶೇಷಾಣಾಂ ಚ ನಿಬೋಧತ ॥ ೪೪॥

ಡಿಮಃ ಸಮವಕಾರಶ್ಚ ಚತುಃಸಂಧೀ ಪ್ರಕೀರ್ತಿತೌ ।<br/>
ನ ತಯೋರವಮರ್ಶಸ್ತು ಕರ್ತವ್ಯಃ ಕವಿಭಿಃ ಸದಾ ॥ ೪೫॥

ವ್ಯಾಯೋಗೇಹಾಮೃಗೌ ಚಾಪಿ ಸದಾ ಕಾರ್ಯೌ ತ್ರಿಸಂಧಿಕೌ ।<br/>
ಗರ್ಭಾವಮರ್ಶೌ ನ ಸ್ಯಾತಾಂ ತಯೋರ್ವೃತ್ತಿಶ್ಚ ಕೈಶಿಕೀ ॥ ೪೬॥

ದ್ವಿಸಂಧಿ ತು ಪ್ರಹಸನಂ ವೀಥ್ಯಂಕೋ ಭಾಣ ಏವ ಚ ।<br/>
ಮುಖನಿರ್ವಹನೇ ತತ್ರ ಕರ್ತವ್ಯೇ ಕವಿಭಿಃ ಸದಾ ॥ ೪೭॥

[ವೀಥೀ ಚೈವ ಹಿ ಭಾಣಶ್ಚ ತಥಾ ಪ್ರಹಸನಂ ಪುನಃ ।<br/>
ಕೈಶಿಕೀವೃತ್ತಿಹೀನಾನಿ ಕಾರ್ಯಾಣಿ ಕವಿಭಿಃ ಸದಾ ]॥ ೪೮॥

ಏವಂ ಹಿ ಸಂಧಯಃ ಕಾರ್ಯಾ ದಶರೂಪೇ ಪ್ರಯೋಕ್ತೃಭಿಃ ।<br/>
ಪುನರೇಷಾಂ ತು ಸಂಧೀನಾಮಂಗಕಲ್ಪಂ ನಿಬೋಧದತ ॥ ೪೯॥

ಸಂಧಿನಾಂ ಯಾನಿ ವೃತ್ತಾನಿ ಪ್ರದೇಶೇಷ್ವನುಪೂರ್ವಶಃ ।<br/>
ಸ್ವಸಂಪದ್ಗುಣಯುಕ್ತಾನಿ ತಾನ್ಯಂಗಾನ್ಯುಪಧಾರಯೇತ್ ॥೫೦॥

ಇಷ್ಟಸ್ಯಾರ್ಥಸ್ಯ ರಚನಾ ವೃತ್ತಾಂತಸ್ಯಾನುಪಕ್ಷಯಃ ।<br/>
ರಾಗಪ್ರಾಪ್ತಿಃ ಪ್ರಯೋಗಸ್ಯ ಗುಹ್ಯಾನಾಂ ಚೈವ ಗೂಹನಮ್ ॥ ೫೧॥

ಆಶ್ಚರ್ಯವದಭಿಖ್ಯಾನಂ ಪ್ರಕಾಶ್ಯಾನಾಂ ಪ್ರಕಾಶನಮ್ ।<br/>
ಅಂಗಾನಾಂ ಷಡ್ವಿಧಂ ಹ್ಯೇತದ್ ದೄಷ್ಟಂ ಶಾಸ್ತ್ರೇ ಪ್ರಯೋಜನಮ್ ॥೫೨॥

ಅಂಗಹೀನೋ ನರೋ ಯದ್ವನ್ನೈವಾರಂಭಕ್ಷಮೋ ಭವೇತ್ ।<br/>
ಅಂಗಹೀನಂ ತಥಾ ಕಾವ್ಯಂ ನ ಪ್ರಯೋಗಕ್ಷಮಂ ಭವೇತ್ ॥ ೫೩॥

ಉದಾತ್ತಮಪಿ ತತ್ಕಾವ್ಯಂ ಸ್ಯಾದಂಗೈಃ ಪರಿವರ್ಜಿತಮ್ ।<br/>
ಹೀನತ್ವಾದ್ಧಿ ಪ್ರಯೋಗಸ್ಯ ನ ಸತಾಂ ರಂಜಯೇನ್ಮನಃ ॥ ೫೪॥

ಕಾವ್ಯಂ ಯದಪಿ ಹೀನಾರ್ಥಂ ಸಮ್ಯದಂಗೈಃ ಸಮನ್ವಿತಮ್ ।<br/>
ದೀಪ್ತತ್ವಾತ್ತು ಪ್ರಯೋಗಸ್ಯ ಶೋಭಾಮೇತಿ ನ ಸಂಶಯಃ ॥ ೫೫॥

[ತಸ್ಮಾತ್ ಸಂಧಿಪ್ರದೇಶೇಷು ಯಥಾಯೋಗಂ ಯಥಾರಸಮ್ ।<br/>
ಕವಿನಾಂಗಾನಿ ಕಾರ್ಯಾಣಿ ಸಮ್ಯಕ್ತಾನಿ ನಿಬೋಧತ] ॥ ೫೬॥

ಉಪಕ್ಷೇಪಃ ಪರಿಕರಃ ಪರಿನ್ಯಾಸೋ ವಿಲೋಭನಮ್ ।<br/>
ಯುಕ್ತಿಃ ಪ್ರಾಪ್ತಿಃ ಸಮಾಧಾನಂ ವಿಧಾನಂ ಪರಿಭಾವನಾ ॥ ೫೭॥

ಉದ್ಭೇದಃ ಕರಣಂ ಭೇದ ಏತಾನ್ಯಂಗಾನಿ ವೈ ಮುಖೇ ।<br/>
ತಥಾ ಪ್ರತಿಮುಖೇ ಚೈವ ಶ‍ೃಣುತಾಂಗಾನಿ ನಾಮತಃ ॥ ೫೮॥

ವಿಲಾಸಃ ಪರಿಸರ್ಪಶ್ಚ ವಿಧೂತಂ‍ ತಾಪನಂ ತಥಾ ।<br/>
ನರ್ಮ ನರ್ಮದ್ಯುತಿಶ್ಚೈವ ತಥಾ ಪ್ರಗಯಣಂ ಪುನಃ ॥ ೫೯॥

ನಿರೋಧಶ್ಚೈವ ವಿಜ್ಞೇಯಃ ಪರ್ಯುಪಾಸನಮೇವ ಚ ।<br/>
ಪುಷ್ಪಂ ವಜ್ರಮುಪನ್ಯಾಸೋ ವರ್ಣಸಂಹಾರ ಏವ ಚ ॥ ೬೦॥

ಏತಾನಿ ವೈ ಪ್ರತಿಮುಖೇ ಗರ್ಭೇಽಂಗಾನಿ ನಿಬೋಧತ ।<br/>
ಅಭೂತಾಹರಣಂ ಮಾರ್ಗೋ ರೂಪೋದಾಹರಣೇ ಕ್ರಮಃ ॥ ೬೧॥

ಸಂಗ್ರಹಶ್ಚಾನುಮಾನಂ ಚ ಪ್ರಾರ್ಥನಾಕ್ಷಿಪ್ತಮೇವ ಚ ।<br/>
ತೋಟಕಾಧಿಬಲೇ ಚೈವ ಹ್ಯುದ್ವೇಗೋ ವಿದ್ರವಸ್ತಥಾ ॥೬೨॥

ಏತಾನ್ಯಂಗಾನಿ ವೈ ಗರ್ಭೇ ಹ್ಯವಮರ್ಶೇ ನಿಬೋಧತ ।<br/>
ಅಪವಾದಶ್ಚ ಸಂಫೇಟೋ ವಿದ್ರವಃ ಶಕ್ತಿರೇವ ಚ ॥ ೬೩॥

ವ್ಯವಸಾಯಃ ಪ್ರಸಂಗಶ್ಚ ದ್ಯುತಿಃ ಖೇದೋ ನಿಷೇಧನಮ್ ॥

ವಿರೋಧನಮಥಾದಾನಂ ಛಾದನಂ ಚ ಪ್ರರೋಚನಾ ॥ ೬೪॥

ವ್ಯವಹಾರಶ್ಚ ಯುಕ್ತಿಶ್ಚ ವಿಮರ್ಶಾಂಗಾನ್ಯಮೂನಿ ಚ ।<br/>
ಸಂಧಿರ್ನಿರೋಧೋ ಗ್ರಥನಂ ನಿರ್ಣಯಃ ಪರಿಭಾಷಣಮ್ ॥ ೬೫॥

ದ್ಯುತಿಃ ಪ್ರಸಾದ ಆನಂದಃ ಸಮಯೋ ಹ್ಯುಪಗೂಹನಮ್ ।<br/>
ಭಾಷಣಂ ಪೂರ್ವವಾಕ್ಯಂ ಚ ಕಾವ್ಯಸಂಹಾರ ಏವ ಚ ॥ ೬೬॥

ಪ್ರಶಸ್ತಿರಿತಿ ಸಂಹಾರೇ ಜ್ಞೇಯಾನ್ಯಂಗಾನಿ ನಾಮತಃ ।<br/>
ಚತುಷ್ಷಷ್ಠಿ ಬುಧೈರ್ಜ್ಞೇಯಾನ್ಯೇತಾನ್ಯಂಗಾನಿ ಸಂಧಿಷು ॥ ೬೭॥

[ಸಂಪಾದನಾರ್ಥಂ ಬೀಜಸ್ಯ ಸಮ್ಯಕ್ಸಿದ್ಧಿಕರಾಣಿ ಚ ।<br/>
ಕಾರ್ಯಾಣ್ಯೇತಾನಿ ಕವಿಭಿರ್ವಿಭಜ್ಯಾರ್ಥಾನಿ ನಾಟಕೇ ] ॥ ೬೮॥

ಪುನರೇಷಾಂ ಪ್ರವಕ್ಷ್ಯಾಮಿ ಲಕ್ಷಣಾನಿ ಯಥಾಕ್ರಮಮ್ ।<br/>
ಕಾವ್ಯಾರ್ಥಸ್ಯ ಸಮುತ್ಪತ್ತಿರುಪಕ್ಷೇಪ ಇತಿ ಸ್ಮೃತಃ ॥ ೬೯॥

ಯದುತ್ಪನ್ನಾರ್ಥಬಾಹುಲ್ಯಂ ಜ್ಞೇಯಃ ಪರಿಕರಸ್ತು ಸಃ ।<br/>
ತನ್ನಿಷ್ಪತ್ತಿಃ ಪರಿನ್ಯಾಸೋ ವಿಜ್ಞೇಯಃ ಕವಿಭಿಃ ಸದಾ ॥ ೭೦॥

ಗುಣನಿರ್ವರ್ಣನಂ ಚೈವ ವಿಲೋಭನಮಿತಿ ಸ್ಮೃತಮ್ ।<br/>
ಸಂಪ್ರಧಾರಣಮರ್ಥಾನಾಂ ಯುಕ್ತಿರಿತ್ಯಭಿಧೀಯತೇ ॥ ೭೧॥

ಸುಖಾರ್ಥಸ್ಯಾಭಿಗಮನಂ ಪ್ರಾಪ್ತಿರಿತ್ಯಭಿಸಂಜ್ಞಿತಾ ।<br/>
ಬೀಜಾರ್ಥಸ್ಯೋಪಗಮನಂ ಸಮಾಧಾನಮಿತಿ ಸ್ಮೃತಮ್ ॥ ೭೨॥

ಸುಖದುಃಖಕೃತೋ ಯೋಽರ್ಥಸ್ತದ್ವಿಧಾನಮಿತಿ ಸ್ಮೃತಮ್ ।<br/>
ಕುತೂಹಲೋತ್ತರಾವೇಗೋ ವಿಜ್ಞೇಯಾ ಪರಿಭಾವನಾ ॥ ೭೩॥

ಬೀಜಾರ್ಥಸ್ಯ ಪ್ರರೋಹೋ ಯಃ ಸ ಉದ್ಭೇದ ಇತಿ ಸ್ಮೃತಃ ।<br/>
ಪ್ರಕೃತಾರ್ಥಸಮಾರಂಭಃ ಕರಣಂ ನಾಮ ತದ್ಭವೇತ್ ॥ ೭೪॥

ಸಂಘಾತಭೇದನಾರ್ಥೋ ಯಃ ಸ ಭೇದ ಇತಿ ಕೀರ್ತಿತಃ ।<br/>
[ಏತಾನಿ ತು ಮುಖಾಂಗಾನಿ ವಕ್ಷ್ಯೇ ಪ್ರತಿಮುಖೇ ಪುನಃ] ॥ ೭೫॥

ಸಮೀಹಾ ರತಿಭೋಗಾರ್ಥಾ ವಿಲಾಸ ಇತಿ ಸಂಜ್ಞಿತಃ ।<br/>
ದೃಷ್ಟನಷ್ಟಾನುಸರಣಂ ಪರಿಸರ್ಪ ಇತಿ ಸ್ಮೃತಃ ॥ ೭೬॥

ಕೃತಸ್ಯಾನುನಯಸ್ಯಾದೌ ವಿಧೂತಂ ಹ್ಯಪರಿಗ್ರಹಃ ।<br/>
ಅಪಾಯದರ್ಶನಂ ಯತ್ತು ತಾಪನಂ ನಾಮ ತದ್ಭವೀತ್ ॥ ೭೭॥

ಕ್ರೀಡಾರ್ಥಂ ವಿಹಿತಂ ಯತ್ತು ಹಾಸ್ಯಂ ನರ್ಮೇತಿ ತತ್ಸ್ಮೃತಮ್
ದೋಷಪ್ರಚ್ಛಾದನಾರ್ಥಂ ತು ಹಾಸ್ಯಂ ನರ್ಮದ್ಯುತಿಃ ಸ್ಮೃತಾ ॥ ೭೮॥

ಉತ್ತರೋತ್ತರವಾಕ್ಯಂ ತು ಭವೇತ್ಪ್ರಗಯಣಂ ಪುನಃ ।<br/>
ಯಾ ತು ವ್ಯಸನಸಂಪ್ರಾಪ್ತಿಃ ಸ ನಿರೋಧಃ ಪ್ರಕೀರ್ತಿತಃ ॥ ೭೯॥

ಕ್ರುದ್ಧಸ್ಯನುನಯೋ ಯಸ್ತು ಭವೇತ್ತತ್ಪರ್ಯುಪಾಸನಮ್ ।<br/>
ವಿಶೇಷವಚನಂ ಯತ್ತು ತತ್ಪುಷ್ಪಮಿತಿ ಸಂಜ್ಞಿತಮ್ ॥ ೮೦॥

ಪ್ರತ್ಯಕ್ಷರೂಕ್ಷಂ ಯದ್ವಾಕ್ಯಂ ವಜ್ರಂ ತದಭಿಧೀಯತೇ ।<br/>
ಉಪಪತ್ತಿಕೃತೋ ಯೋಽರ್ಥ ಉಪನ್ಯಾಸಶ್ಚ ಸ ಸ್ಮೃತಃ ॥ ೮೧॥

ಚಾತುರ್ವರ್ಣ್ಯೋಪಗಮನಂ ವರ್ಣಸಂಹಾರ ಇಷ್ಯತೇ ।<br/>
ಕಪಟಾಪಾಶ್ರಯಂ ವಾಕ್ಯಮಭೂತಾಹರಣಂ ವಿದುಃ ॥ ೮೨॥

ತತ್ತ್ವಾರ್ಥವಚನಂ ಚೈವ ಮಾರ್ಗ ಇತ್ಯಭಿಧೀಯತೇ ।<br/>
ಚಿತ್ರಾರ್ಥಸಮವಾಯೇ ತು ವಿತರ್ಕೋ ರೂಪಮಿಷ್ಯತೇ ।<br/>
ಯತ್ಸಾತಿಶಯವದ್ವಾಕ್ಯಂ ತದುದಾಹರಣಂ ಸ್ಮೃತಮ್ ॥ ೮೩॥

ಭಾವತತ್ತ್ವೋಪಲಬ್ಧಿಸ್ತು ಕ್ರಮ ಇತ್ಯಭಿಧೀಯತೇ ।<br/>
ಸಾಮದಾನಾದಿಸಂಪನ್ನಃ ಸಂಗ್ರಹಃ ಪರಿಕೀರ್ತಿತಃ ॥ ೮೪॥

ರೂಪಾನುರೂಪಗಮನಮನುಮಾನಮಿತಿ ಸ್ಮೃತಮ್ ।<br/>
ರತಿಹರ್ಷೋತ್ಸವಾನಾಂ ತು ಪ್ರಾರ್ಥನಾ ಪ್ರಾರ್ಥನಾ ಭವೇತ್ ।<br/>
ಗರ್ಭಸ್ಯೋದ್ಭೇದನಂ ಯತ್ಸಾಕ್ಷಿಪ್ತಿರಿತ್ಯಭಿಧೀಯತೇ ॥ ೮೬॥

ಸಂರಂಭವಚನಂ ಚೈವ ತೋಟಕಂ ತ್ವಿತಿ ಸಂಜ್ಞಿತಮ್ ।<br/>
ಕಪಟೇನಾತಿಸಂಧಾನಂ ಬ್ರುವತೇಽಧಿಬಲಂ ಬುಧಾಃ ॥ ೮೭॥

ಭಯಂ ನೃಪಾರಿದಸ್ಯೂತ್ಥಮುದ್ವೇಗಃ ಪರಿಕೀರ್ತಿತಃ ।<br/>
ಶಂಕಾ ಭಯತ್ರಾಸಕೃತೋ ವಿದ್ರಯಃ ಸಮುದಾಹೃತಃ ॥ ೮೮॥

ದೋಷಪ್ರಖ್ಯಾಪನಂ ಯತ್ತು ಸೋಽಪವಾದ ಇತಿ ಸ್ಮೃತಃ ।<br/>
ರೋಷಗ್ರಥಿತವಾಕ್ಯಂ ತು ಸಂಫೇಟಃ ಪರಿಕೀರ್ತಿತಃ ॥ ೮೯॥

ಗುರುವ್ಯತಿಕ್ರಮೋ ಯಸ್ತು ಸ ದ್ರವಃ ಪರಿಕೀರ್ತಿತಃ ।<br/>
ವಿರೋಧಿಪ್ರಶಮೋ ಯಶ್ಚ ಸ ಶಕ್ತಿಃ ಪರಿಕೀರ್ತಿತಾ ॥೯೦॥

ವ್ಯವಸಾಯಶ್ಚ ವಿಜ್ಞೇಯಃ ಪ್ರತಿಜ್ಞಾಹೇತುಸಂಭವಃ ।<br/>
ಪ್ರಸಂಗಶ್ಚೈವ ವಿಜ್ಞೇಯೋ ಗುರೂಣಾ ಪರಿಕೀರ್ತನಮ್ ॥ ೯೧॥

ವಾಕ್ಯಮಾಧರ್ಷಸಂಯುಕ್ತಂ ದ್ಯುತಿಸ್ತಜ್ಜ್ಞೈರುದಾಹೃತಾ ।<br/>
ಮನಶ್ಚೇಷ್ಟಾವಿನಿಷ್ಪನ್ನಃ ಶ್ರಮಃ ಖೇದ ಉದಾಹೃತಃ ॥  ೯೨॥

ಈಪ್ಸಿತಾರ್ಥಪ್ರತೀಘಾತಃ ಪ್ರತಿಷೇಧಃ ಪ್ರಕೀರ್ತಿತಃ ।<br/>
ಕಾರ್ಯಾತ್ಯಯೋಪಗಮನಂ ವಿರೋಧನಮಿತಿ ಸ್ಮೃತಮ್ ॥ ೯೩॥

ಬೀಜಕಾರ್ಯೋಪಗಮನಮಾತಾನಮಿತಿ ಸಂಜ್ಞಿತಮ್ ।<br/>
ಅಪಮಾನಕೃತಂ ವಾಕ್ಯಂ ಕಾರ್ಯಾರ್ಥಂ ಚ್ಛಾದನಂ ಭವೇತ್ ॥ ೯೪॥

ಪ್ರರೋಚನಾ ಸ ವಿಜ್ಞೇಯಾ ಸಂಹಾರಾರ್ಥಪ್ರದರ್ಶಿನೀ ।<br/>
[ಪ್ರತ್ಯಕ್ಷವಚನಂ ಯತ್ತು ಸ ವ್ಯಾಹಾರ ಇತಿ ಸ್ಮೃತಃ ॥ ೯೫॥

ಸವಿಚ್ಛೇದಂ ವಚೋ ಯತ್ರ ಸಾ ಯುಕ್ತಿರಿತಿ ಸಂಜ್ಞಿತಾ ।<br/>
ಜ್ಞೇಯಾ ವಿಚಲನಾ ತಜ್ಜ್ಞೈರವಮಾನಾರ್ಥಸಂಯುತ] ॥ ೯೬॥

[ಏತಾನ್ಯವಮೃಶೇಽಂಗಾನಿ ಸಂಹಾರೇ ತು ನಿಬೋಧತ] ।<br/>
ಮುಖಬೀಜೋಪಗಮನಂ ಸಂಧಿರಿತ್ಯಭಿಧೀಯತೇ ॥ ೯೭॥

ಕಾರ್ಯಸ್ಯಾನ್ವೇಷಣಂ ಯುಕ್ತ್ಯಾ ನಿರೋಧ ಇತಿ ಕೀರ್ತಿತಃ ।<br/>
ಉಪಕ್ಷೇಪಸ್ತು ಕಾರ್ಯಾಣಾಂ ಗ್ರಥನಂ ಪರಿಕೀರ್ತಿತಮ್ ॥ ೯೮॥

ಅನುಭೂತಾರ್ಥಕಥನಂ ನಿರ್ಣಯಃ ಸಮುದಾಹೃತಃ ।<br/>
ಪರಿವಾದಕೃತಂ ಯಸ್ಯಾತ್ತದಾಹುಃ ಪರಿಭಾಷಣಮ್ ॥ ೯೯॥

ಲಬ್ಧಸ್ಯಾರ್ಥಸ್ಯ ಶಮನಂ ದ್ಯುತಿಮಾಚಕ್ಷತೇ ಪುನಃ ।<br/>
ಸಮಾಗಮಸ್ತಥಾರ್ಥಾನಾಮಾನಂದಃ ಪರಿಕೀರ್ತಿತಃ ॥ ೧೦೦॥

ದುಃಖಸ್ಯಾಪಗಮೋ ಯಸ್ತು ಸಮಯಃ ಸ ನಿಗದ್ಯತೇ ।<br/>
ಶುಶ್ರೂಷಾದ್ಯುಪಸಂಪನ್ನಃ ಪ್ರಸಾದಃ ಪ್ರೀತಿರುಚ್ಯತೇ ॥ ೧೦೧॥

ಅದ್ಭುತಸ್ಯ ತು ಸಂಪ್ರಾಪ್ತಿರೂಪಗೂಹನಮಿಷ್ಯತೇ ।<br/>
ಸಾಮದಾನಾದಿ ಸಂಪನ್ನಂ ಭಾಷಣಂ ಸಮುದಾಹೃತಮ್ ॥೧೦೨॥

ಪೂರ್ವವಾಕ್ಯಂ ತು ವಿಜ್ಞೇಯಂ ಯಥೋಕ್ತಾರ್ಥಪ್ರದರ್ಶನಮ್ ।<br/>
ವರಪ್ರದಾನಸಂಪ್ರಾಪ್ತಿಃ ಕಾವ್ಯಸಂಹಾರ ಇಷ್ಯತೇ ॥ ೧೦೩॥

ನೃಪದೇಶಪ್ರಶಾಂತಿಶ್ಚ ಪ್ರಶಸ್ತಿರಭಿಧೀಯತೇ ।<br/>
ಯಥಾಸಂಧಿ ತು ಕರ್ತವ್ಯಾನ್ಯೇತಾನ್ಯಂಗಾನಿ ನಾಟಕೇ ॥ ೧೦೪॥

ಕವಿಭಿಃ ಕಾವ್ಯಕುಶಲೈ ರಸಭಾವಮಪೇಕ್ಷ್ಯ ತು ।<br/>
ಸಂಮಿಶ್ರಾಣಿ ಕದಾಚಿತ್ತು ದ್ವಿತ್ರಿಯೋಗೇನ ವಾ ಪುನಃ ॥ ೧೦೫॥

ಜ್ಞಾತ್ವಾ ಕಾರ್ಯಮವಸ್ಥಾಂ ಚ ಕಾರ್ಯಾಣ್ಯಂಗಾನಿ ಸಂಧಿಷು ।<br/>
ಏತೇಷಾಮೇವ ಚಾಂಗಾನಾಂ ಸಂಬದ್ಧಾನ್ಯರ್ಥಯುಕ್ತಿತಃ ॥ ೧೦೬॥

ಸಂಧ್ಯಂತರಾಣಿ ಸಂಧೀನಾಂ ವಿಶೇಷಾಸ್ತ್ವೇಕವಿಂಶತಿಃ ।<br/>
ಸಾಮಭೇದಸ್ತಥಾ ದಂಡಃ ಪ್ರದಾನಂ ವಧ ಏವ ಚ ॥ ೧೦೭॥

ಪ್ರತ್ಯುತ್ಪನ್ನಮತಿತ್ವಂ ಚ ಗೋತ್ರಸ್ಖಲಿತಮೇವ ಚ ।<br/>
ಸಾಹಸಂ ಚ ಭಯಂ ಚೈವ ಹ್ರೀರ್ಮಾಯಾ ಕ್ರೋಧ ಏವ ಚ ॥ ೧೦೮॥

ಓಜಃ ಸಂವರಣಂ ಭ್ರಾಂತಿಸ್ತಥಾ ಹೇತ್ವಪಧಾರಣಮ್ ।<br/>
ದೂತೋ ಲೇಖಸ್ತಥಾ ಸ್ವಪ್ನಶ್ಚಿತ್ರಂ ಮದ ಇತಿ ಸ್ಮೃತಮ್ ॥ ೧೦೯॥

[ವಿಷ್ಕಂಭಚೂಲಿಕಾ ಚೈವ ತಥ ಚೈವ  ಪ್ರವೇಶಕಃ ।<br/>
ಅಂಕಾವತಾರೋಽಂಕಮುಖಮರ್ಥೋಪಕ್ಷೇಪಪಂಚಕಮ್ ॥೧೧೦॥

ಮಧ್ಯಮಪುರುಷನಿಯೋಜ್ಯೋ ನಾಟಕಮುಖಸಂಧಿಮಾತ್ರಸಂಚಾರಃ ।<br/>
ವಿಷ್ಕಂಭಕಸ್ತು ಕಾರ್ಯಃ ಪುರೋಹಿತಾಮಾತ್ಯಕಂಚುಕಿಭಿಃ ॥ ೧೧೧॥

ಶುದ್ಧಃ ಸಂಕೀರ್ಣೋ ವಾ ದ್ವಿವಿಧೋ ವಿಷ್ಕಂಭಕಸ್ತು ವಿಜ್ಞೇಯಃ ।<br/>
ಮಧ್ಯಮಪಾತ್ರೈಃ ಶುದ್ಧಃ ಸಂಕೀರ್ಣೋ ನೀಚಮಧ್ಯಕೃತಃ ॥ ೧೧೨॥

ಅಂತರ್ಯವನಿಕಾಸಂಸ್ಥೈಃ ಸೂತಾದಿಭಿರನೇಕಧಾ ।<br/>
ಅರ್ಥೋಪಕ್ಷೇಪಣಂ ಯತ್ತು ಕ್ರಿಯತೇ ಸಾ ಹಿ ಚೂಲಿಕಾ ॥ ೧೧೩॥

ಅಂಕಾಂತರಾನುಸಾರೀ ಸಂಕ್ಷೇಪಾರ್ಥಮಧಿಕೃತ್ಯ ಬಿಂದೂನಾಮ್ ।<br/>
ಪ್ರಕರಣನಾಟಕವಿಷಯೇ ಪ್ರವೇಶಕೋ ನಾಮ ವಿಜ್ಞೇಯಃ ॥ ೧೧೪॥

ಅಂಕಾಂತ ಏವ ಚಾಂಕೋ ನಿಪತತಿ ಯಸ್ಮಿನ್ ಪ್ರಯೋಗಮಾಸಾದ್ಯ ।<br/>
ಬೀಜಾರ್ಥಯುಕ್ತಿಯುಕ್ತೋ ಜ್ಞೇಯೋ ಹ್ಯಂಕಾವತಾರೋಽಸೌ ॥ ೧೧೫॥

ವಿಷ್ಲಿಷ್ಟಮುಖಮಂಕಸ್ಯ ಸ್ತ್ರಿಯಾ ವಾ ಪುರುಷೇಣ ವಾ ।<br/>
ಯದುಪಕ್ಷಿಪ್ಯತೇ ಪೂರ್ವಂ ತದಂಕಮುಖಮುಚ್ಯತೇ ] ॥ ೧೧೬॥

ಅನ್ಯಾನ್ಯಪಿ ಲಾಸ್ಯವಿಧಾವಂಗಾನಿ ತು ನಾಟಕೋಪಯೋಗೀನಿ ।<br/>
ಅಸ್ಮಾದ್ವಿನಿಃಸೃತಾನಿ ತು ಭಾಣ ಇವೈಅಕಪ್ರಯೋಜ್ಯಾನಿ ॥ ೧೧೭॥

[ಭಾಣಾಕೃತಿವಲ್ಲಾಸ್ಯಂ ವಿಜ್ಞೇಯಂ ತ್ವೇಕಪಾತ್ರಹಾರ್ಯಂ ವಾ ।<br/>
ಪ್ರಕರಣವದೂಹ್ಯ ಕಾರ್ಯಾಸಂಸ್ತವಯುಕ್ತಂ ವಿವಿಧಭಾವಮ್] ॥ ೧೧೮॥

ಗೇಯಪದಂ ಸ್ಥಿತಪಾಠ್ಯಮಾಸೀನಂ ಪುಷ್ಪಗಂಡಿಕಾ ।<br/>
ಪ್ರಚ್ಛೇದಕಂ ತ್ರಿಮೂಢಂ ಚ ಸೈಂಧವಾಖ್ಯಂ ದ್ವಿಮೂಢಕಮ್ ॥ ೧೧೯॥

ಉತ್ತಮೋತ್ತಮಕಂ ಚೈವಮುಕ್ತಪ್ರತ್ಯುಕ್ತಮೇವ ಚ ।<br/>
ಲಾಸ್ಯೇ ದಶವಿಧಂ ಹ್ಯೇತದಂಗನಿರ್ದೇಶಲಕ್ಷಣಮ್ ॥ ೧೨೦॥

ಆಸನೇಷೂಪವಿಷ್ಟೈರ್ಯತ್ತಂತ್ರೀಭಾಂಡೋಪಬೃಂಹಿತಮ್ ।<br/>
ಗಾಯನೇಐರ್ಗೀಯತೇ ಶುಷ್ಕಂ ತದ್ಗೇಯಪದಮುಚ್ಯತೇ ॥ ೧೨೧॥

[ಯಾ ನೃತ್ಯತ್ಯಾಸನಾ ನಾರೀ ಗೇಯಂ ಪ್ರಿಯಗುಣಾನ್ವಿತಮ್ ।<br/>
ಸಾಂಗೋಪಾಂಗವಿಧಾನೇನ ತದ್ಗೇಯಪದಮುಚ್ಯತೇ ] ॥ ೧೨೨॥

ಪ್ರಾಕೃತಂ ಯದ್ವಿಯುಕ್ತಾ ತು ಪಠೇದಾತ್ತರಸಂ ಸ್ಥಿತಾ ।<br/>
ಮದನಾನಲತಪ್ತಾಂಗೀ ಸ್ಥಿತಪಾಠ್ಯಂ ತದುಚ್ಯತೇ ॥ ೧೨೩॥

[ಬಹುಚಾರೀಸಮಾಯುಕ್ತಂ ಪಂಚಪಾಣಿಕಲಾನುಗಮ್ ।<br/>
ಚಂಚತ್ಪುಟೇನ ವಾ ಯುಕ್ತಂ ಸ್ಥಿತಪಾಠ್ಯಂ ವಿಧೀಯತೇ ]॥ ೧೨೪॥

ಆಸೀನಮಾಸ್ಯತೇ ಯತ್ರ ಸರ್ವಾತೋದ್ಯವಿವರ್ಜಿತಮ್ ।<br/>
ಅಪ್ರಸಾರಿತಗಾತ್ರಂ ಚ ಚಿಂತಾಶೋಕಸಮನ್ವಿತಮ್ ॥ ೧೨೫॥

ನೃತ್ತಾನಿ ವಿವಿಧಾನಿ ಸ್ಯುರ್ಗೇಯಂ ಗಾನೇ ಚ ಸಂಶ್ರಿತನ್ ।<br/>
ಚೇಷ್ಟಾಭಿಶ್ಚಾಶ್ರಯಃ ಪುಂಸಾ ಯತ್ರ ಸಾ ಪುಷ್ಪಗಂಡಿಕಾ ॥ ೧೨೬॥

[ಯತ್ರ ಸ್ತ್ರೀ ನರವೇಷೇಣ ಲಲಿತಂ ಸಂಸ್ಕೃತಂ ಪಠೇತ್ ।<br/>
ಸಖೀನಾಂ ತು ವಿನೋದಾಯ ಸಾ ಜ್ಞೇಯಾ ಪುಷ್ಪಗಂಡಿಕಾ ॥ ೧೨೭॥

ನೃತ್ತಂ ತು ವಿವಿಧಂ ಯತ್ರ ಗೀತಂ ಚಾತೋದ್ಯಸಂಯುತಮ್ ।<br/>
ಸ್ತ್ರಿಯಃ ಪುಂವಚ್ಚ ಚೇಷ್ಟಂತೇ ಸಾ ಜ್ಞೇಯಾ ಪುಷ್ಪಗಂಡಿಕಾ] ॥ ೧೨೮॥

ಪ್ರಚ್ಛೇದಕಃ ಸ ವಿಜ್ಞೇಯೋ ಯತ್ರ ಚಂದ್ರಾತಪಾಹತಾಃ ।<br/>
ಸ್ತ್ರಿಯಃ ಪ್ರಿಯೇಷು ಸಜ್ಜಂತೇ ಹ್ಯಪಿ ವಿಪ್ರಿಯಕಾರಿಷು ॥ ೧೨೯॥

ಅನಿಷ್ಠುರಶ್ಲಕ್ಷ್ಣಪದಂ ಸಮವೃತ್ತೈರಲಂಕೃತಮ್ ।<br/>
ನಾಟ್ಯಂ ಪುರುಷಭಾವಾಢ್ಯಂ ತ್ರಿಮೂಢಕಮಿತಿ ಸ್ಮೃತಮ್ ॥ ೧೩೦॥

ಪಾತ್ರಂ ವಿಭ್ರಷ್ಟಸಂಕೇತಂ ಸುವ್ಯಕ್ತಕರಣಾನ್ವಿತಮ್ ।<br/>
ಪ್ರಾಕೃತೈರ್ವಚನೈರ್ಯುಕ್ತಂ ವಿದುಃ ಸೈಂಧವಕಂ ಬುಧಾಃ ॥ ೧೩೧॥

[ರೂಪವಾದ್ಯಾದಿಸಂಯುಕ್ತಂ ಪಾಠ್ಯೇನ ಚ ವಿವರ್ಜಿತಮ್ ।<br/>
ನಾಟ್ಯಂ ಹಿ ತತ್ತು ವಿಜ್ಞೇಯಂ ಸೈಂಧವಂ ನಾಟ್ಯಕೋವಿದೈಃ] ॥ ೧೩೨॥

ಮುಖಪ್ರತಿಮುಖೋಪೇತಂ ಚತುರಶ್ರಪದಕ್ರಮಮ್ ।<br/>
ಶ್ಲಿಷ್ಟಭಾವರಸೋಪೇತಂ ವೈಚಿತ್ರ್ಯಾರ್ಥಂ ದ್ವಿಮೂಢಕೇ ॥ ೧೩೩॥

ಉತ್ತಮೋತ್ತಮಕಂ ವಿದ್ಯಾದನೇಕರಸಸಂಶ್ರಯಮ್ ।<br/>
ವಿಚಿತ್ರೈಃ ಲೋಕಬಂಧೈಶ್ಚ ಹೇಲಾಹಾವವಿಚಿತ್ರಿತಮ್ ॥ ೧೩೪॥

ಕೋಪಪ್ರಸಾದಜನಿತಂ ಸಾಧಿಕ್ಷೇಪಪದಾಶ್ರಯಮ್ ।<br/>
ಉಕ್ತಪ್ರತ್ಯುಕ್ತಮೇವಂ ಸ್ಯಾಚ್ಚಿತ್ರಗೀತಾರ್ಥಯೋಜಿತಮ್ ॥ ೧೩೫॥

ಯತ್ರ ಪ್ರಿಯಾಕೃತಿಂ ದೃಷ್ಟ್ವಾ ವಿನೋದಯತಿ ಮಾನಸಮ್ ।<br/>
ಮದನಾನಲತಪ್ತಾಂಗೀ ತಚ್ಚಿತ್ರಪದಮುಚ್ಯತೇ ॥ ೧೩೬॥

ದೃಷ್ಟ್ವಾ ಸ್ವಪ್ನೇ ಪ್ರಿಯಂ ಯತ್ರ ಮದನಾನಲತಾಪಿತಾ ।<br/>
ಕರೋತಿವಿವಿಧಾನ್ ಭಾವಾಂಸ್ತದ್ವೈ ಭಾವಿಕಮುಚ್ಯತೇ ॥ ೧೩೭॥

ಏತೇಷಾಂ ಲಾಸ್ಯವಿಧೌ ವಿಜ್ಞೇಯಂ ಲಕ್ಷಣಂ ಪ್ರಯೋಗಜ್ಞೈಃ ।<br/>
ತದಿಹೈವ ತು ಯನ್ನೌಕ್ತಂ ಪ್ರಸಂಗವಿನಿವೃತ್ತಹೇತೋಸ್ತು ॥೧೩೮॥

ಪಂಚಸಂಧಿ ಚತುರ್ವೃತ್ತಿ ಚತುಃಷಷ್ಟ್ಯಂಗಸಂಯುತಮ್ ।<br/>
ಷಟ್ತ್ರಿಂಶಲ್ಲಕ್ಷಣೋಪೇತಂ ಗುಣಾಲಂಕಾರಭೂಷಿತಮ್ ॥ ೧೩೯॥

ಮಹಾರಸಂ ಮಹಾಭೋಗಮುದಾತ್ತವಚನಾನ್ವಿತಮ್ ।<br/>
ಮಹಾಪುರುಷಸಂಚಾರಂ ಸಾಧ್ವಾಚಾರಜನಪ್ರಿಯಮ್ ॥೧೪೦॥

ಸುಶ್ಲಿಷ್ಟಸಂಧಿಸಂಯೋಗಂ ಸುಪ್ರಯೋಗಂ ಸುಖಾಶ್ರಯಮ್ ।<br/>
ಮೃದುಶಬ್ದಾಭಿಧಾನಂ ಚ ಕವಿಃ ಕುರ್ಯಾತ್ತು ನಾಟಕಮ್ ॥೧೪೧॥

ಅವಸ್ಥಾ ಯಾ ತು ಲೋಕಸ್ಯ ಸುಖದುಃಖಸಮುದ್ಭವಾ ।<br/>
ನಾನಾಪುರುಷಸಂಚಾರಾ ನಾಟಕೇಽಸೌ ವಿಧೀಯತೇ ॥ ೧೪೨॥

ನ ತಜ್ಜ್ಞಾನಂ ನ ತಚ್ಛಿಲ್ಪಂ ನ ಸಾ ವಿದ್ಯಾ ನ ಸಾ ಕಲಾ ।<br/>
ನ ತತ್ ಕರ್ಮ ನ ವಾ ಯೋಗೋ ನಾಟ್ಯೇಽಸಿಮ್ನ್ಯನ್ನ ದೃಶ್ಯತೇ ॥ ೧೪೩॥

ಯೋಽಯಂ ಸ್ವಭಾವೋ ಲೋಕಸ್ಯ ನಾನಾವಸ್ಥಾಂತರಾತ್ಮಕಃ ।<br/>
ಸೋಽಂಗಾದ್ಯಭಿನಯೈರ್ಯುಕ್ತೋ ನಾಟ್ಯಮಿತ್ಯಭಿಧೀಯತೇ ॥ ೧೪೪॥

ದೇವತಾನಾಮೃಷೀನಾಂ ಚ ರಾಜ್ಞಾಂ ಚೋತ್ಕೃಷ್ಟಮೇಧಸಾಮ್ ।<br/>
ಪೂರ್ವವೃತ್ತಾನುಚರಿತಂ ನಾಟಕಂ ನಾಮ ತದ್ಭವೇತ್। ॥೧೪೫॥

ಯಸ್ಮಾತ್ಸ್ವಭಾವಂ ಸಂತ್ಯಜ್ಯ ಸಾಂಗೋಪಾಂಗಗತಿಕ್ರಮೈಃ ।<br/>
ಪ್ರಯುಜ್ಯತೇ ಜ್ಞಾಯತೇ ಚ ತಸ್ಮಾದ್ವೈ ನಾಟಕಂ ಸ್ಮೃತಮ್। ॥೧೪೬॥

ಸರ್ವಭಾವೈಃ ಸರ್ವರಸೈಃ ಸರ್ವಕರ್ಮಪ್ರವೃತ್ತಿಭಿಃ ।<br/>
ನಾನಾವಸ್ಥಾಂತರೋಪೇತಂ ನಾಟಕಂ ಸಂವಿಧೀಯತೇ ॥ ೧೪೭॥

[ಅನೇಕಶಿಲ್ಪಜಾತಾನಿ ನೈಕಕರ್ಮಕ್ರಿಅಯಾಣಿ ಚ ।<br/>
ತಾನ್ಯಶೇಷಾಣಿ ರೂಪಾಣಿ ಕರ್ತವ್ಯಾನಿ ಪ್ರಯೋಕ್ತೃಭಿಃ ] ॥ ೧೪೮॥

ಲೋಕಸ್ವಭಾವಂ ಸಂಪ್ರೇಕ್ಷ್ಯ ನರಾಣಾಂ ಚ ಬಲಾಬಲಮ್ ।<br/>
ಸಂಭೋಗಂ ಚೈವ ಯುಕ್ತಿಂ ಚ ತತಃ ಕಾರ್ಯಂ ತು ನಾಟಕಮ್ ॥ ೧೪೯॥

ಭವಿಷ್ಯತಿ ಯುಗೇ ಪ್ರಾಯೋ ಭವಿಷ್ಯಂತ್ಯಬುಧಾ ನರಾಃ ।<br/>
ಯೇ ಚಾಪಿ ಹಿ ಭವಿಷ್ಯಂತಿ ತೇ ಯತ್ನಶ್ರುತಬುದ್ಧಯಃ ॥ ೧೫೦॥

ಕರ್ಮಶಿಲ್ಪಾನಿ ಶಾಸ್ತ್ರಾಣಿ ವಿಚಕ್ಷಣಬಲಾನಿ ಚ ।<br/>
ಸರ್ವಾಣ್ಯೇತಾನಿ ನಶ್ಯಂತಿ ಯದಾ ಲೋಕಃ ಪ್ರಣಶ್ಯತಿ ॥ ೧೫೧॥

ತದೇವಂ ಲೋಕಭಾಷಾಣಾಂ ಪ್ರಸಮೀಕ್ಷ್ಯ ಬಲಾಬಲಮ್ ।<br/>
ಮೃದುಶಬ್ದಂ ಸುಖಾರ್ಥಂ ಚ ಕವಿಃ ಕುರ್ಯಾತ್ತು ನಾಟಕಮ್ ।೧೫೨॥

ಚೈಕ್ರೀಡಿತಾದ್ಯೈಃ ಶಬ್ದೈಸ್ತು ಕಾವ್ಯಬಂಧಾ ಭವಂತಿ ಯೇ ।<br/>
ವೇಶ್ಯಾ ಇವ ನ ತೇ ಭಾಂತಿ ಕಮಂಡಲುಧರೈರ್ದ್ವಿಜೈಃ ॥ ೧೫೩॥

ದಶರೂಪವಿಧಾನಂ ಚ ಮಯಾ ಪ್ರೋಕ್ತಂ ದ್ವಿಜೋತ್ತಮಾಃ ।<br/>
ಅತಃ ಪರಂ ಪ್ರವಕ್ಷ್ಯಾಮಿ ವೃತ್ತೀನಾಮಿಹ ಲಕ್ಷಣಮ್ ॥೧೫೪॥

ಇತಿ ಭಾರತೀಯೇ ನಾಟ್ಯಶಾಸ್ತ್ರೇ ಸಂಧಿನಿರೂಪಣಂ ನಾಮಧ್ಯಾಯ ಏಕೋನವಿಂಶಃ ॥

---

[← Previous](chapter_18.md) | [Next →](chapter_20.md)
