# ನಾಟ್ಯಶಾಸ್ತ್ರಮ್ ಅಧ್ಯಾಯಃ ೨೩॥ ಶ್ರೀರಸ್ತು ॥

ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್
ಅಥ ತ್ರಯೋವಿಂಶೋಽಧ್ಯಾಯಃ ।
ವಿಶೇಷಯೇತ್ಕಲಾಃ ಸರ್ವಾ ಯಸ್ಮಾತ್ತಸ್ಮಾತ್ತು ವೈಶಿಕಃ ।
ವೇಶೋಪಚಾರೇ ಸಾಧುರ್ವಾ ವೈಶಿಕಃ ಪರಿಕೀರ್ತಿತಃ ॥ ೧॥

ಯೋ ಹಿ ಸರ್ವಕಲೋಪೇತಃ ಸರ್ವಶಿಲ್ಪವಿಚಕ್ಷಣಃ ।
ಸ್ತ್ರೀಚಿತ್ತಗ್ರಹಣಾಭಿಜ್ಞೋ ವೈಶಿಕಃ ಸ ಭವೇತ್ಪುಮಾನ್ ॥ ೨॥

ಗುಣಸ್ತಸ್ಯ ತು ವಿಜ್ಞೇಯಾಃ ಸ್ವಶರೀರಸಮುತ್ಥಿತಾಃ ।
ಆಹಾರ್ಯಾಃ ಸಹಜಾಶ್ಚೈವ ತ್ರಯಸ್ತ್ರಿಂಶತ್ಸಮಾಸತಃ ॥ ೩॥

ಶಾಸ್ತ್ರವಿಚ್ಛಿಲ್ಪಸಂಪನ್ನೋ ರೂಪವಾನ್ ಪ್ರಿಯದರ್ಶನಃ
ವಿಕ್ರಾಂತೋ ಧೃತಿಮಾಂಶ್ಚೈವ ವಯೋವೇಷಕುಲಾನ್ವಿತಃ ॥ ೪॥

ಸುರಭಿರ್ಮಧುರಸ್ತ್ಯಾಗಿ ಸಹಿಷ್ಣುರವಿಕತ್ಥನಃ
ಅಶಂಕಿತಃ ಪ್ರಿಯಾಭಾಷೀ ಚತುರಃ ಶುಭದಃ ಶುಚಿಃ ॥ ೫॥

ಕಾಮೋಪಚಾರಕುಶಲೋ ದಕ್ಷಿಣೋ ದೇಶಕಾಲವಿತ್ ।
ಅದೀನವಾಕ್ಯಃ ಸ್ಮಿತವಾನ್ ವಾಗ್ಮೀ ದಕ್ಷಃ ಪ್ರಿಯಂವದಃ ॥ ೬॥

ಸ್ತ್ರೀಲುಬ್ಧಾಃ ಸಂವಿಭಾಗೀ ಚ ಶ್ರದ್ಧಧಾನೋ ದೃಢಸ್ಮೃತಿಃ ।
ಗಮ್ಯಾಸು ಚಾಪ್ಯವಿಸ್ರಂಭೀ ಮಾನೀ ಚೇತಿ ಹಿ ವೈಶಿಕಃ ॥ ೭॥

ಅನುಯುಕ್ತಃ ಶುಚಿರ್ದಕ್ಷೋ ದಕ್ಷಿಣಃ ಪ್ರತಿಪತ್ತಿಮಾನ್ ।
ಭವೇಚ್ಚಿತ್ರಾಭಿಧಾಯೀ ಚ ವಯಸ್ಯಸ್ತಸ್ಯ ತದ್ಗುಣಃ ॥ ೮॥

ವಿಜ್ಞಾನಗುಣಸಂಪನಾ ಕಥಿನೀ ಲಿಂಗಿನೀ ತಥಾ ।
ಪ್ರಾತಿವೇಶ್ಯಾ ಸಖೀ ದಾಸೀ ಕುಮಾರೀ ಕಾರುಶಿಲ್ಪಿನೀ ॥ ೯॥

ಧಾತ್ರೀ ಪಾಷಂಡಿನೀ ಚೈವ ತಥಾ ರಂಗೋಪಜೀವಿನೀ ।
ಪ್ರೋತ್ಸಾಹನೇಽಥಕುಶಲಾ ಮಧುರಕಥಾ ದಕ್ಷಿಣಾಥಕಾಲಜ್ಞಾ ॥ ೧೦॥

ಲಡಹಾ ಸಂವೃತಮಂತ್ರಾ ದೂತೀ ತ್ವೇಭಿರ್ಗುಣೈಃ ಕಾರ್ಯಾ ।
ತಯಾಪ್ಯುತ್ಸಾಹನಂ ಕಾರ್ಯಂ ನಾನಾದರ್ಶಿತಕಾರಣಮ್ ॥ ೧೧॥

ಯಥೋಕ್ತಕಥನಂ ಚೈವ ತಥಾ ಭಾವಪ್ರದರ್ಶನಮ್ ।
ನ ಜಡಂ ರೂಪಸಂಪನ್ನಂ ನಾರ್ಥವಂತಂ ನ ಚಾತುರಮ್ ॥ ೧೨॥

ದೂತಂ ವಾಽಪ್ಯಥವಾ ದೂತೀಂ ಬುಧಃ ಕುರ್ಯಾತ್ಕದಾಚನ ।
ಕುಲಭೋಗಧನಾಧಿಕ್ಯೈಃ ಕೃತ್ವಾಧಿಕವಿಕತ್ಥನಮ್ ॥ ೧೩॥

ದೂತೀ ನಿವೇದಯೇತ್ಕಾಮಮರ್ಥಾಂಶ್ಚೈವಾನುವರ್ಣಯೇತ್ ।
ನ ಚಾಕಾಮಪ್ರವೃತ್ತಾಯಾಃ ಕೃದ್ಧಾಯಾ ವಾಪಿ ಸಂಗಮಃ ॥ ೧೪॥

ನಾನುಪಾಯಃ ಪ್ರಕರ್ತವ್ಯೋ ದೂತ್ಯಾ ಹಿ ಪುರುಷಾಶ್ರಯಃ ।
ಉತ್ಸವೇ ರತ್ರಿಸಂಚಾರ ಉದ್ದ್ಯಾನೇ ಮಿತ್ರವೇಶ್ಮನಿ ॥ ೧೫॥

ಧಾತ್ರಿಗೃಹೇಷು ಸಖ್ಯಾ ವಾ ತಥಾ ಚೈವ ನಿಮಂತ್ರಣೇ ।
ವ್ಯಾಧಿತವ್ಯಪದೇಶೇನ ಶುನ್ಯಾಗಾರನಿವೇಶನೇ ॥ ೧೬॥

ಕಾರ್ಯಃ ಸಮಾಗಮೋ ನೄಣಾಂ ಸ್ತ್ರೀಭಿಃ ಪ್ರಥಮಸಂಗಮೇ ।
ಏವಂ ಸಮಾಗಮಂ ಕೃತ್ವಾ ಸೋಪಾಯಂ ವಿಧಿಪೂರ್ವಕಮ್ ॥ ೧೭॥

ಅನುರಕ್ತಾ ವಿರಕ್ತಾ ವಾ ಲಿಂಗಾಕಾರೈಸ್ತು ಲಕ್ಷಯೇತ್ ।
ಸ್ವಭಾವಭಾವಾತಿಶಯೈರ್ನಾರೀ ಯಾ ಮದನಾಶ್ರಯಾ ॥ ೧೮॥

ಕರೋತಿ ನಿಭೃತಾಂ ಲೀಲಾಂ ನಿತ್ಯಂ ಸಾ ಮದನಾತುರಾ ।
ಸಖೀಮಧ್ಯೇ ಗುಣಾನ್ ಬ್ರೂತೇ ಸ್ವಧನಂ ಚ ಪ್ರಯಚ್ಛತಿ ॥ ೧೯॥

ಪೂಜಯತ್ಯಸ್ಯ ಮಿತ್ರಾಣಿ ದ್ವೇಷ್ಟಿ ಶತ್ರುಜನಂ ಸದಾ ।
ಗಮಾಗಮೇ ಸಖೀನಾಂ ಯಾ ಹೃಷ್ಟಾ ಭವತಿ ಚಾಧಿಕಮ್ ॥ ೨೦॥

ತುಷ್ಯತ್ಯಸ್ಯ ಕಥಾಭಿಸ್ತು ಸಸ್ನೇಹಂ ಚ ನಿರೀಕ್ಷತೇ ।
ಸುಪ್ತೇ ತು ಪಶ್ಚಾತ್ ಸ್ವಪಿತಿ ಚುಂಬಿತಾ ಪ್ರತಿಚುಂಬತಿ ॥ ೨೧॥

ಉತ್ತಿಷ್ಠತ್ಯಪಿ ಪೂರ್ವಂ ಚ ತಥಾ ಕ್ಲೇಶಸಹಾಪಿ ಚ ।
ಉತ್ಸವೇ ಮುದಿತಾ ಯಾ ಚ ವ್ಯಸನೇ ಯಾ ಚ ದುಃಖಿತಾ ॥ ೨೨॥

ಏವಂವಿಧೈರ್ಗುಣೈರ್ಯುಕ್ತಾ ತ್ವನುರಕ್ತಾ ತು ಸಾ ಸ್ಮೃತಾ ।
ವಿರಕ್ತಾಯಾಸ್ತು ಚಿನ್ಹಾನಿ ಚುಂಬಿತಾ ನಾಭಿಚುಂಬತಿ ॥ ೨೩॥

ಇತಿ ಭಾರತೀಯೇ ನಾಟ್ಯಶಾಸ್ತ್ರೇ ತ್ರಯೋವಿಂಶಃ ॥

---

[← Previous](chapter_22.md) | [Next →](chapter_24.md)
