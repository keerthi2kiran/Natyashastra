# ನಾಟ್ಯಶಾಸ್ತ್ರ ಅಧ್ಯಾಯ ೧೫ 

## ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್

### ಅಥ ಪಂಚದಶೋಽಧ್ಯಾಯಃ
ಛಂದಾಂಸ್ಯೇವಂ ಹಿ ಯಾನೀಹ ಮಯೋಕ್ತಾನಿ ದ್ವಿಜೋತ್ತಮಾಃ ।<br/>
ವೃತ್ತಾನಿ ತೇಷು ನಾಟ್ಯೇಽಸ್ಮಿನ್ ಪ್ರಯೋಜ್ಯಾನಿ ನಿಬೋಧತ ॥೧॥

ಆದ್ಯೇ ಪುನರಂತ್ಯೇ ದ್ವೇ ದ್ವೇ ಗುರುಣೀ ಚೇತ್ ।<br/>
ಸಾ ಸ್ಯಾತ್ತನುಮಧ್ಯಾ ಗಾಯತ್ರಸಮುತ್ಥಾ ॥೨॥

ಯಥಾ - ಸಂತ್ಯಕ್ತವಿಭೂಷಾ ಭ್ರಷ್ಟಾಂಜನನೇತ್ರಾ ।<br/>
ಹಸ್ತಾರ್ಪಿತಗಂಡಾ ಕಿಂ ? ತ್ವಂ ತನುಮಧ್ಯಾ ॥೩॥

ಲಘುಗಣ ಆದೌ ಭವತಿ ಚತುಷ್ಕಃ ।<br/>
ಗುರುಯುಗಮಂತ್ಯೇ ಮಕರಕಶೀರ್ಷಾ ॥೪॥

ಯಥಾ - ಸ್ವಯಮುಪಯಾಂತಂ ಭಜಸಿ ನ ಕಾಂತಮ್ ।<br/>
ಭಯಕರಿ ಕಿಂ ? ತ್ವಂ ಮಕರಕಶೀರ್ಷಾ ॥೫॥

ಏಕಮಾತ್ರಂ ಷಟ್ಕೇ ಸ್ಯಾದ್ ದ್ವಿತೀಯಂ ಪಾದೇ ।<br/>
ಖ್ಯಾತರೂಪಾ ವೃತ್ತೇ ಸಾ ಮಾಲಿನೀ ನಾಮ್ನಾ ॥೬॥

ಷಡಕ್ಷರಕೃತೇ ಪಾದೇ ಲಘು ಯತ್ರ ದ್ವಿತೀಯಕಮ್ ।<br/>
ಶೇಷಾಣಿ ತು ಗುರೂಣಿ ಸ್ಯುರ್ಮಾಲಿನೀ ಸಾ ಮತಾ ಯಥಾ ॥೭॥

ಸ್ನಾನಗಂಧಾಧಿಕ್ಯೈರ್ವಸ್ತ್ರಭೂಷಾಯೋಗೈಃ ।<br/>
ವ್ಯಕ್ತಮೇವಾಸೌ ತ್ವಂ ಮಾಲಿನೀ ಪ್ರಖ್ಯಾತಾ ॥೮॥

ದ್ವಿತೀಯಂ ಪಂಚಮಂ ಚೈವ ಲಘು ಯತ್ರ ಪ್ರತಿಷ್ಠಿತಮ್ ।<br/>
ಶೇಷಾಣಿ ಚ ಗುರೂಣಿ ಸ್ಯುರ್ಮಾಲತೀ ನಾಮ ಸಾ ಯಥಾ ॥೯॥

ಶೋಭತೇ ಬದ್ಧಯಾ ಷಟ್ಪದಾವಿದ್ಧಯಾ ।<br/>
ಮಾಲತೀಮಾಲಯಾ ಮಾನಿನೀ ಲೀಲಯಾ ॥೧೦॥

ದ್ವಿತೀಯಂ ಚ ಚತುರ್ಥಂ ಚ ಪಂಚಮಂ ಚ ಯದಾ ಲಘು ।<br/>
ಯಸ್ಯಾಃ ಸಪ್ತಾಕ್ಷರೇ ಪಾದೇ ಜ್ಞೇಯಾ ಸಾ ತೂದ್ಧತಾ ಯಥಾ ॥೧೧॥

ಸೌ ತ್ರಿಕೌ ಯದಿ ಪಾದೇ ಹ್ಯಂತಿಮಶ್ಚ ಗಕಾರಃ ।<br/>
ಉಷ್ಣಿಗುತ್ಥಿತಪಾದಾ ಉದ್ಧತಾ ಖಲು ನಾಮ್ನಾ ॥೧೨॥

ದಂತಕೃಂತಕೃತಾಸ್ತ್ರಂ ವ್ಯಾಕುಲಾಲಕಶೋಭಮ್ ।<br/>
ಶಂಸತೀವ ತವಾಸ್ಯಂ ನಿರ್ದಯಂ ರತಯುದ್ಧಮ್ ॥೧೩॥

ಆದೌ ದ್ವೇ ನಿಧನೇ ಚೈವ ಗುರುಣೀ ಯತ್ರ ವೈ ಸದಾ ।<br/>
ಪಾದೇ ಸಪ್ತಾಕ್ಷರೇ ಜ್ಞೇಯಾ ನಾಮ್ನಾ ಭ್ರಮರಮಾಲಿಕಾ ॥೧೪॥

ಪಾದೇ ಪಾದೇ ನಿವಿಷ್ಟೌ ಸಮ್ಯಗ್ವಿರಚಿತೌ ತ್ಸೌ ।<br/>
ಅಂತ್ಯೇ ಯದಿ ಗಕಾರಃ ಸಾ ತು ಭ್ರಮರಮಾಲಾ ॥೧೫॥

ಯಥಾ - ನಾನಾಕುಸುಮಚಿತ್ರೇ ಪ್ರಾಪ್ತೇ ಸುರಭಿಮಾಸೇ ।<br/>
ಏಷಾ ಭ್ರಮತಿ ಮತ್ತಾ ಕಾಂತೇ ಭ್ರಮರಮಾಲಾ ॥೧೬॥

ಆದ್ಯಂ ತೃತೀಯಮಂತ್ಯಂ ಚ ಪಂಚಮಂ ಸಪ್ತಮಂ ತಥಾ ।<br/>
ಗುರೂಣ್ಯಷ್ಟಾಕ್ಷರೇ ಪಾದೇ ಸಿಂಹಲೇಖೇತಿ ಸಾ ಯಥಾ ॥೧೭॥

ಜಾತು ಯಸ್ಯ ಗೌ ನ , ಪಾದೇ ಸಂಸ್ಥಿತಃ ಸಮಸ್ವರೂಪೇ ।<br/>
ತಾಮನುಷ್ಟುಬಾಶ್ರಯಸ್ಥಾಂ ವಾವದಂತಿ ಸಿಂಹಲೇಖಾಮ್ ॥೧೮॥

ಯತ್ತ್ವಯಾ ಹ್ಯನೇಕಭಾವೈಶ್ಚೇಷ್ಟಿತಂ ರಹಃ ಸುಗಾತ್ರಿ ।<br/>
ತನ್ಮನೋ ಮಮ ಪ್ರವಿಷ್ಟಂ ವೃತ್ತಮದ್ಯ ಸಿಂಹಲೇಖಮ್ ॥೧೯॥

ಚತುರ್ಥಂ ಚ ದ್ವಿತೀಯಂ ಚ ಷಷ್ಠಮಷ್ಟಮಮೇವ ಚ ।<br/>
ಗುರೂಣ್ಯಷ್ಟಾಕ್ಷರೇ ಪಾದೇ ಯತ್ರ ತನ್ಮತ್ತಚೇಷ್ಟಿತಮ್ ॥೨೦॥

ಯದಾ ತು ಜಾತ್ಪರೌ ರಲೌ ಗಕಾರ ಏವ ಚ ಸ್ಥಿತಃ ।<br/>
ಅನುಷ್ಟುಬುದ್ಭವಂ ತದಾ ವದಂತಿ ಮತ್ತಚೇಷ್ಟಿತಮ್ ॥೨೧॥

ಯಥಾ - ಚರಾವಘೂರ್ಣಿತೇಕ್ಷಣಂ ವಿಲಂಬಿತಾಕುಲಾಲಕಮ್ ।<br/>
ಅಸಂಸ್ಥಿತೈಃ ಪದೈಃ ಪ್ರಿಯಾ ಕರೋತಿ ಮತ್ತಚೇಷ್ಟಿತಮ್ ॥೨೨॥

ಅಷ್ಟಾಕ್ಷರಕೃತೇ ಪಾದೇ ಸರ್ವಾಣ್ಯೇವ ಭವಂತಿ ಹಿ ।<br/>
ಗುರೂಣಿ ಯಸ್ಮಿನ್ಸಾ ನಾಮ್ನಾ ವಿದ್ಯುನ್ಮಾಲೇತಿ ಕೀರ್ತಿತಾ ॥೨೩॥

ಮೌ ಗೌ ಚಾಂತ್ಯೌ ಯಸ್ಯಾಃ ಪಾದೇ ಪಾದಸ್ಯಾಂತೇ ವಿಚ್ಛೇದಶ್ಚ ।<br/>
ಸಾ ಚಾನುಷ್ಟುಪ್ಛಂದಸ್ಯುಕ್ತಾ ನಿತ್ಯಂ ಸದ್ಭಿರ್ವಿದ್ಯುನ್ಮಾಲಾ ॥೨೪॥

ಸಾಂಭೋಭಾರೈರಾನಾನದ್ಭಿಃ ಶ್ಯಾಮಾಂಭೋದೈರ್ವ್ಯಾಪ್ತೇ ವ್ಯೋಮ್ನಿ ।<br/>
ಆದಿತ್ಯಾಂಶುಸ್ಪರ್ಧಿನ್ಯೇಷಾ ದಿಕ್ಷು ಭ್ರಾಂತಾ ವಿದ್ಯುನ್ಮಾಲಾ ॥೨೫॥

ಪಂಚಮಂ ಸಪ್ತಮಂ ಚಾಂತ್ಯಂ ಗುರು ಪಾದೇಽಷ್ಟಕೇ ತಥಾ ।<br/>
ಛಂದೋಜ್ಞೈರ್ಜ್ಞೇಯಮೇತತ್ತು ವೃತ್ತಂ ಚಿತ್ತವಿಲಾಸಿತಮ್ ॥೨೬॥

ಸ್ಮಿತವಶವಿಪ್ರಕಾಶೈರ್ದಶನಪದೈರಮೀಭಿಃ ।<br/>
ವರತನು ಪೂರ್ಣಚಂದ್ರಂ ತವ ಮುಖಮಾವೃಣೋತಿ ॥೨೭॥

ನವಾಕ್ಷರಕೃತೇ ಪಾದೇ ತ್ರೀಣಿ ಸ್ಯುರ್ನೈಧನಾನಿ ಚ ।<br/>
ಗುರೂಣಿ ಯಸ್ಯಾಃ ಸಾ ನಾಮ್ನಾ ಜ್ಞೇಯಾ ಮಧುಕರೀ ಯಥಾ ॥೨೮॥

ಷಡಿಹ ಯದಿ ಲಘೂನಿ ಸ್ಯುರ್ನಿಧನಗತಮಕಾರಶ್ಚೇತ್ ।<br/>
ಬುಧಜನಬೃಹತೀಸಂಸ್ಥಾ ಭವತಿ ಮಧುಕರೀ ನಾಮ್ನಾ ॥೨೯॥

ಕುಸುಮಿತಮಭಿಪಶ್ಯಂತೀ ವಿವಿಧತರುಗಣೈಶ್ಛನ್ನಮ್ ।<br/>
ವನಮತಿಶಯಗಂಧಾಢ್ಯಂ ಭ್ರಮತಿ ಮಧುಕರೀ ಹೃಷ್ಟಾ ॥೩೦॥

ದಶಾಕ್ಷರಕೃತೇ ಪಾದೇ ತ್ರೀಣ್ಯಾದೌ ತ್ರೀಣಿ ನೈಧನೇ ।<br/>
ಯಸ್ಯಾ ಗುರೂಣಿ ಸಾ ಜ್ಞೇಯಾ ಪಂಕ್ತಿರುತ್ಪಲಮಾಲಿಕಾ ॥೩೧॥

ತ್ರೀಣ್ಯಾದೌ ಯದಿ ಹಿ ಗುರೂಣಿ ಸ್ಯುಶ್ಚತ್ವಾರೋ ಯದಿ ಲಘವೋ ಮಧ್ಯೇ ।<br/>
ಪಂಕ್ತಾವಂತಗತಮಕಾರಃ ಸ್ಯಾದ್ವಿಜ್ಞೇಯಾ ಕುವಲಯಮಾಲಾಖ್ಯಾ ॥೩೨॥

ಯಥಾ - ಅಸ್ಮಿಂಸ್ತೇ ಶಿರಸಿ ತದಾ ಕಾಂತೇ ವೈಡೂರ್ಯಸ್ಫಟಿಕಸುವರ್ಣಾಢ್ಯೇ ।<br/>
ಶೋಭಾಂ ಸ್ವಾಂ ನ ವಹತಿ ತಾಂ ಬದ್ಧಾ ಸುಶ್ಲಿಷ್ಟಾ ಕುವಲಯಮಾಲೇಯಮ್ ॥೩೩॥

ದ್ವಿತೀಯಂ ಚ ಚತುರ್ಥಂ ಚ ಷಷ್ಟಮಷ್ಟಮಮೇವ ಚ ।<br/>
ಹ್ರಸ್ವಂ ದಶಾಕ್ಷರೇ ಪಾದೇ ಯತ್ರ ಸಾ ಶಿಖಿಸಾರಿಣೀ ॥೩೪॥

ಜೌ ತ್ರಿಕೌ ಹಿ ಪಾದಗೌ ತು ಯಸ್ಯ ಗೌ ಚ ಸಂಶ್ರಿತೌ ತಥಾ ಸಮೌ ಸ್ತೌ ।<br/>
ಪಂಕ್ತಿಯೋಗಸುಪ್ರತಿಷ್ಠಿತಾಂಗೀ ಸಾ ಮಯೂರಸಾರಿಣೀತಿ ನಾಮ್ನಾ ॥

೩೫॥

ಯಥಾ - ನೈವ ತೇಽಸ್ತಿ ಸಂಗಮೋ ಮನುಷ್ಯೈರ್ನಾಪಿ ಕಾಮಭೋಗಚಿಹ್ನಮನ್ಯತ್ ।<br/>
ಗರ್ಭಿಣೀವ ದೃಶ್ಯಸೇ ಹ್ಯನಾರ್ಯೇ ಕಿಂ ಮಯೂರಸಾರಿಣೀ ತ್ವಮೇವಮ್ ॥

೩೬॥

ಆದ್ಯಂ ಚತುರ್ಥಮಂತ್ಯಂ ಚ ಸಪ್ತಮಂ ದಶಮಂ ತಥಾ ।<br/>
ಗುರೂಣಿ ತ್ರೈಷ್ಟುಭೇ ಪಾದೇ ಯತ್ರ ಸ್ಯುರ್ದೋಧಕಂ ತು ತತ್ ॥೩೭॥

ಭೌ ತು ಭಗಾವಿತಿ ಯಸ್ಯ ಗಣಾಃ ಸ್ಯುಃ ಸ್ಯಾಚ್ಚ ಯತಿಸ್ತ್ರಿಚತುರ್ಭಿರಥಾಽಸ್ಮಿನ್ ।<br/>
ತ್ರೈಷ್ಟುಭಮೇವ ಹಿ ತತ್ಖಲು ನಾಮ್ನಾ ದೋಧಕವೃತ್ತಮಿತಿ ಪ್ರವದಂತಿ ॥೩೮॥

ಯಥಾ - ಪ್ರಸ್ಖಲಿತಾಪ್ರಪದಪ್ರವಿಚಾಯಂ ಮತ್ತವಿಘೂರ್ಣಿತಗಾತ್ರವಿಲಾಸಮ್ ।<br/>
ಪಶ್ಯ ವಿಲಾಸಿನಿ ಕುಂಜರಮೇತಂ ದೋಧಕವೃತ್ತಮಯಂ ಪ್ರಕರೋತಿ ॥೩೯॥

ಆದೌ ದ್ವೌ ಪಂಚಮಂ ಚೈವಾಪ್ಯಷ್ಟಮಂ ನೈಧನಂ ತಥಾ ।<br/>
ಗುರುಣ್ಯೇಕಾದಶೇ ಪಾದೇ ಯತ್ರ ತನ್ಮೋಟಕಂ ಯಥಾ ॥೪೦॥

ಏಷೋಽಂಬುದತುಲ್ಯನಿಸ್ವನರವಃ ಕ್ಷೀವಃ ಸ್ಖಲಮಾನವಿಲಂಬಗತಿಃ ।<br/>
ಶ್ರುತ್ವಾ ಘನಗರ್ಜಿತಮದ್ರಿತಟೇ ವೃಕ್ಷಾನ್ ಪ್ರತಿಮೋಟಯತಿ ದ್ವಿರದಃ ॥೪೧॥

ನವಮಂ ಸಪ್ತಮಂ ಷಷ್ಠಂ ತೃತೀಯಂ ಚ ಭವೇಲ್ಲಘು ।<br/>
ಸರ್ವಾಸ್ವವಸ್ಥಾಸು ಚ ಕಾಮತಂತ್ರೇ ಯೋಗ್ಯಾಸಿ ಕಿಂ ವಾ ಬಹುನೇಂದ್ರವಜ್ರಾ ॥೪೩॥

ಏಭಿರೇವ ತು ಸಂಯುಕ್ತಾ ಲಘುಭಿಸ್ತ್ರೈಷ್ಟುಭೀ ಯದಾ ।<br/>
ಉಪೇಂದ್ರವಜ್ರಾ ವಿಜ್ಞೇಯಾ ಲಘ್ವಾದಾವಿಹ ಕೇವಲಮ್ ॥೪೪॥

ಪ್ರಿಯೇ ಶ್ರಿಯಾ ವರ್ಣವಿಶೇಷಣೇನ ಸ್ಮಿತೇನ ಕಾಂತ್ಯಾ ಸುಕುಮಾರಭಾವೈಃ ।<br/>
ಅಮೀ ಗುಣಾ ರೂಪಗುಣಾನುರೂಪಾ ಭವಂತಿ ತೇ ಕಿಂ ತ್ವಮುಪೇಂದ್ರವಜ್ರಾ ॥೪೫॥

ಆದ್ಯಂ ತೃತೀಯಮಂತ್ಯಂ ಚ ಸಪ್ತಮಂ ನವಮಂ ತಥಾ ।<br/>
ಗುರೂಣ್ಯೇಕಾದಶೇ ಪಾದೇ ಯತ್ರ ಸಾ ತು ರಥೋದ್ಧತಾ ॥೪೬॥

ಕಿಂ ತ್ವಯಾ ಸುಭಟ ದೂರವರ್ಜಿತಂ ನಾತ್ಮನೋ ನ ಸುಹೃದಾಂ ಪ್ರಿಯಂ ಕೃತಮ್ ।<br/>
ಯತ್ಪಲಾಯನಪರಾಯಣಸ್ಯ ತೇ ಯಾತಿ ಧೂಲಿರಧುನಾ ರಥೋದ್ಧತಾ ॥

೪೭॥

ಯಥಾ - ಕಿಂ ತ್ವಯಾ ಕುಮತಿಸಂಗಯಾ ಸದಾ ನಾಜ್ಞಯೇವ ಸುಹೃದಾಂ ಪ್ರಿಯಂ ಕೃತಮ್ ।<br/>
ಯದ್ ಗೃಹಾದ್ವಚನರೋಷಕಂಪಿತಾ ಯಾತಿ ತೂರ್ಣಮಬಲಾ ರಥೋದ್ಧತಾ ॥೪೮॥

ಆದ್ಯಂ ತೃತೀಯಮಂತ್ಯಂ ಚ ಸಪ್ತಮಂ ದಶಮಂ ಗುರು ।<br/>
ಯಸ್ಯಾಸ್ತು ತ್ರೈಷ್ಟುಭೇ ಪಾದೇ ವಿಜ್ಞೇಯಾ ಸ್ವಾಗತಾ ಹಿ ಸಾ ॥೪೯॥

ಯಥಾ - ಅದ್ಯ ಮೇ ಸಫಲಮಾಯತನೇತ್ರೇ ಜೀವಿತಂ ಮದನಸಂಶ್ರಯಭಾವಮ್ ।<br/>
ಆಗತಾಸಿ ಭವನಂ ಮಮ ಯಸ್ಮಾತ್ಸ್ವಾಗತಂ ತವ ವರೋರು ನಿಷೀದ ॥

೫೦॥

ಷಷ್ಠಂ ಚ ನವಮಂ ಚೈವ ಲಘುನೀ ತ್ರೈಷ್ಟುಭೇ ಯದಿ ।<br/>
ಗುರೂಣ್ಯನ್ಯಾನಿ ಪಾದೇ ತು ಸಾ ಜ್ಞೇಯಾ ಶಾಲಿನೀ ಯಥಾ ॥೫೧॥

ದುಃಶೀಲಂ ವಾ ನಿರ್ಗುಣಂ ವಾಪರಂ ವಾ
ಲೋಕೇ ಧೈರ್ಯಾದಪ್ರಿಯಂ ನ ಬ್ರವೀಷಿ ।<br/>
ತಸ್ಮಾಚ್ಛೀಲಂ ಸಾಧುಹೇತೋಃ ಸುವೃತ್ತಂ
ಮಾಧುರ್ಯಾತ್ಸ್ಯಾತ್ಸರ್ವಥಾ ಶಾಲಿನೀ ತ್ವಮ್ ॥೫೨॥

ತೃತೀಯಂ ಚೈವ ಷಷ್ಠಂ ಚ ನವಮಂ ದ್ವಾದಶಂ ತಥಾ ।<br/>
ಗುರೂಣಿ ಜಾಗತೇ ಪಾದೇ ಯತ್ರ ತತ್ತೋಟಕಂ ಭವೇತ್ ॥೫೩॥

ಯದಿ ಸೋಽತ್ರ ಭವೇತ್ತು ಸಮುದ್ರಸಮಸ್ತ್ರಿಷು ಚಾಪಿ ತಥಾ ನಿಯಮೇನ ಯತಿಃ ।<br/>
ಸತತಂ ಜಗತೀವಿಹಿತಂ ಹಿ ತತಂ ಗದಿತಂ ಖಲು ತೋಟಕವೃತ್ತಮಿದಮ್ ॥೫೪॥

ಯಥಾ - ಕಿಮಿದಂ ಕಪಟಾಶ್ರಯದುರ್ವಿಷಹಂ ಬಹುಶಾಠ್ಯಮಥೋಲ್ಬಣರೂಕ್ಷಕಥಮ್ ।<br/>
ಸ್ವಜನಪ್ರಿಯಸಜ್ಜನಭೇದಕರಂ ನನು ತೋಟಕವೃತ್ತಮಿದಂ ಕುರುಷೇ ॥

೫೫॥

ಆದ್ಯಂ ತೃತೀಯಮಂತ್ಯಂ ಚ ಪಂಚಮಂ ಷಷ್ಠಮೇವ ಚ ।<br/>
ತಥೋಪಾಂತ್ಯಂ ಜಗತ್ಯಾಂ ಚ ಗುರು ಚೇತ್ಕುಮುದಪ್ರಭಾ ॥೫೬॥

ಯೌ ತ್ರಿಕೌ ತಥಾ ನ್ಯೌ ಯದಿ ಖಲು ಪಾದೇ
ಷಡ್ಭಿರೇವ ವರ್ಣೈರ್ಯದಿ ಚ ಯತಿಃ ಸ್ಯಾತ್ ।<br/>
ನಿತ್ಯಸಂನಿವಿಷ್ಟಾ ಜಗತಿವಿಧಾನೇ
ನಾಮತಃ ಪ್ರಸಿದ್ಧಾ ಕುಮುದನಿಭಾ ಸಾ ॥೫೭॥

ಯಥಾ - ಮನ್ಮಥೇನ ವಿದ್ಧಾ ಸಲಲಿತಭಾವಾ
ನೃತ್ತಗೀತಯೋಗಾ ಪ್ರವಿಕಸಿತಾಕ್ಷೀ ।<br/>
ನಿಂದ್ಯಮದ್ಯ ಕಿಂ ತ್ವಂ ವಿಗಲಿತಶೋಭಾ
ಚಂದ್ರಪಾದಯುಕ್ತಾ ಕುಮುದವತೀ ಚ ॥೫೮॥

ಮತಾಂತರೇ - ಯದಿ ಖಲು ಪಾದೇ ನ್ಯೌ ತ್ರಿಕೌ ಯಥಾ ಯೌ
ಯತಿರಪಿ ವರ್ಣೈಃ ಷಡ್ಭಿರೇವ ಚೇತ್ಸ್ಯಾತ್ ।<br/>
ಜಗತಿವಿಧಾನೇ ನಿತ್ಯಸಂನಿವಿಷ್ಟಾ
ಕುಮುದನಿಭಾ ಸಾ ನಾಮತಃ ಪ್ರಸಿದ್ಧಾ ॥೫೯॥

ಯಥಾ - ಕುಮುದನಿಭಾ ತ್ವಂ ಕಾಮಬಾಣವಿದ್ಧಾ ಕಿಮಸಿ ನತಭ್ರೂಃ ಶೀತವಾತದಗ್ಧಾ ।<br/>
ಮೃದುನಲಿನೀವಾಪಾಂಡುವಕ್ತ್ರಶೋಭಾ ಕಥಮಪಿ ಜಾತಾ ಹ್ಯಗ್ರತಃ ಸಖೀನಾಮ್ ॥೬೦॥

ದ್ವಾದಶಾಕ್ಷರಕೇ ಪಾದೇ ಸಪ್ತಮಂ ದಶಮಂ ಲಘು ।<br/>
ಆದೌ ಪಂಚಾಕ್ಷರಚ್ಛೇದಶ್ಚಂದ್ರಲೇಖಾ ತು ಸಾ ಯಥಾ ॥೬೧॥

ವಕ್ತ್ರಂ ಸೌಮ್ಯಂ ತೇ ಪದ್ಮಪತ್ರಾಯತಾಕ್ಷಮ್
ಕಾಮಸ್ಯಾವಾಸಂ ಸುನಾಸೋಚ್ಚಪ್ರಹಾಸಮ್ ।<br/>
ಕಾಮಸ್ಯಾಪೀದಂ ಕಾಮಮಾಹರ್ತುಕಾಮಂ
ಕಾಂತೇ ಕಾಂತ್ಯಾ ತ್ವಂ ಚಂದ್ರಲೇಖೇವ ಭಾಸಿ ॥೬೨॥

ತೃತೀಯಮಂತ್ಯಂ ನವಮಂ ಪಂಚಮಂ ಚ ಯದಾ ಗುರು ।<br/>
ದ್ವಾದಶಾಕ್ಷರಕೇ ಪಾದೇ ಯತ್ರ ಸಾ ಪ್ರಮಿತಾಕ್ಷರಾ ॥೬೩॥

ಯಥಾ - ಸ್ಮಿತಭಾಷಿಣೀ ಹ್ಯಚಪಲಾಪರುಷಾ ನಿಭೃತಾಪವಾದವಿಮುಖೀ ಸತತಮ್ ।<br/>
ಅಪಿ ಕಸ್ಯಚಿದ್ಯುವತಿರಸ್ತಿ ಸುಖಾ ಪ್ರಮಿತಾಕ್ಷರಾ ಸ ಹಿ ಪುಮಾಂಜಯತಿ ॥೬೪॥

ದ್ವಿತೀಯಮಂತ್ಯಂ ದಶಮಂ ಚತುರ್ಥಂ ಪಂಚಮಾಷ್ಟಮೇ ।<br/>
ಗುರೂಣಿ ದ್ವಾದಶೇ ಪಾದೇ ವಂಶಸ್ಥಾ ಜಗತೀ ತು ಸಾ ॥೬೫॥

ಯದಿ ತ್ರಿಕೌ ಜ್ತೌ ಭವತಸ್ತು ಪಾದತಸ್ತಥೈವ ಚ ಜ್ರಾವವಸಾನಸಂಸ್ಥಿತೌ ।<br/>
ತದಾ ಹಿ ವೃತ್ತಂ ಜಗತೀಪ್ರತಿಷ್ಠಿತಂ ವದಂತಿ ವಂಶಸ್ಥಮಿತೀಹ ನಾಮತಃ ॥೬೬॥

ನ ಮೇ ಪ್ರಿಯಾ ತ್ವಂ ಬಹುಮಾನವರ್ಜಿತಾಂ ಪ್ರಿಯಂ ಪ್ರಿಯಾ ತೇ ಪರುಷಾಭಿಭಾಷಿಣೀ ।<br/>
ತಥಾ ಚ ಪಶ್ಯಾಮ್ಯಹಮದ್ಯ ವಿಗ್ರಹಂ ಧ್ರುವಂ ಹಿ ವಂಶಸ್ಥಗತಿಂ ಕರಿಷ್ಯತಿ ॥೬೭॥

ಚತುರ್ಥಮಂತ್ಯಂ ದಶಮಂ ಸಪ್ತಮಂ ಚ ಯದಾ ಗುರು ।<br/>
ಭವೇದ್ಧಿ ಜಾಗತೇ ಪಾದೇ ತದಾ ಸ್ಯಾದ್ಧರಿಣಪ್ಲುತಾ ॥೬೮॥

ಪರುಷವಾಕ್ಯಕಶಾಭಿಹಿತಾ ತ್ವಯಾ ಭಯವಿಲೋಕನಪಾರ್ಶ್ವನಿರೀಕ್ಷಣಾ ।<br/>
ವರತನುಃ ಪ್ರತತಪ್ಲುತಸರ್ಪಣೈರನುಕರೋತಿ ಗತೈರ್ಹರಿಣಪ್ಲುತಮ್ ॥೬೯॥

ಸಪ್ತಮಂ ನವಮಂ ಚಾಂತ್ಯಮುಪಾಂತ್ಯಂ ಚ ಯದಾ ಗುರು ।<br/>
ದ್ವಾದಶಾಕ್ಷರಕೇ ಪಾದೇ ಕಾಮದತ್ತೇತಿ ಸಾ ಯಥಾ ॥೭೦॥

ಕರಜಪದವಿಭೂಷಿತಾ ಯಥಾ ತ್ವಂ ಸುದತಿ ದಶನವಿಕ್ಷತಾಧರಾ ಚ ।<br/>
ಗತಿರಪಿ ಚರಣಾವಲಗ್ನಮಂದಾ ತ್ವಮಸಿ ಮೃಗನಿಭಾಕ್ಷಿ ಕಾಮದತ್ತಾ ॥೭೧॥

ಆದ್ಯಂ ಚತುರ್ಥಂ ದಶಮಂ ಸಪ್ತಮಂ ಚ ಯದಾ ಲಘು ।<br/>
ಪಾದೇ ತು ಜಾಗತೇ ಯಸ್ಯಾ ಅಪ್ರಮೇಯಾ ತು ಸಾ ಯಥಾ ॥೭೨॥

ನ ತೇ ಕಾಚಿದನ್ಯಾ ಸಮಾ ದೃಶ್ಯತೇ ಸ್ತ್ರೀ
ನೃಲೋಕೇ ವಿಶಿಷ್ಟಾ ಗುಣೈರದ್ವಿತೀಯೈಃ ।<br/>
ತ್ರಿಲೋಕ್ಯಾಂ ಗುಣಜ್ಜ್ಞಾನ್ ಸಮಾಹೃತ್ಯ ಸರ್ವಾನ್
ಜಗತ್ಯಪ್ರಮೇಯಾಸಿ ಸೃಷ್ಟಾ ವಿಧಾತ್ರಾ ॥೭೩॥

ದ್ವಿತೀಯಂ ಪಂಚಮಂ ಚೈವ ಹ್ಯಷ್ಟಮೇಕಾದಶೇ ಯಥಾ ।<br/>
ಪಾದೇ ಯತ್ರ ಲಘೂನಿ ಸ್ಯುಃ ಪದ್ಮಿನೀ ನಾಮ ಸಾ ಯಥಾ ॥೭೪॥

ರಾಸ್ತ್ರಿಕಾಃ ಸಾಗರಾಖ್ಯಾ ನಿವಿಷ್ಟಾ ಯದಾ
ಸ್ಯಾತ್ ತ್ರಿಕೇ ಚ ತ್ರಿಕೇ ಯುಕ್ತರೂಪಾ ಯತಿಃ ।<br/>
ಸನ್ನಿವಿಷ್ಟಾ ಜಗತ್ಯಾಸ್ತತಸ್ಸಾ ಬುಧೈರ್
ನಾಮತಶ್ಚಾಪಿ ಸಂಕೀರ್ತ್ಯತೇ ಪದ್ಮಿನೀ ॥೭೫॥

ದೇಹತೋಯಾಶಯಾ ವಕ್ತ್ರಪದ್ಮೋಜ್ಜ್ವಲಾ ನೇತ್ರಭೃಂಗಾಕುಲಾ ದಂತಹಂಸಸ್ಮಿತಾ ।<br/>
ಕೇಶಪಾಶಚ್ಛದಾ ಚಕ್ರವಾಕಸ್ತನೀ ಪದ್ಮಿನೀವ ಪ್ರಿಯೇ ಭಾಸಿ ಮೇ ಸರ್ವದಾ ॥೭೬॥

ಫುಲ್ಲಪದ್ಮಾನನಾ ತ್ವಂ ದ್ವಿರೇಫೇಕ್ಷಣಾ ಕೇಶಪತ್ರಚ್ಛದಾ ಚಕ್ರವಾಕಸ್ತನೀ ।<br/>
ಪೀತತೋಯಾವಲೀ ಬದ್ಧಕಾಂಚೀಗುಣಾ ಪದ್ಮಿನೀವ ಪ್ರಿಯೇ ಭಾಸಿ ನೀರೇ ಸ್ಥಿತಾ ॥೭೭॥

ಆದೌ ಷಟ್ ದಶಮಂ ಚೈವ ಪಾದೇ ಯತ್ರ ಲಘೂನ್ಯಥ ।<br/>
ಶೇಷಾಣಿ ತು ಗುರೂಣಿ ಸ್ಯುರ್ಜಾಗತೇ ಪುಟಸಂಜ್ಞಿತಾ ॥೭೮॥

ಯದಿ ಚರಣನಿವಿಷ್ಟೌ ನೌ ತಥಾ ಮ್ಯೌ ಯತಿವಿಧಿರಪಿ ಯುಕ್ತ್ಯಾಷ್ಟಾಭಿರಿಷ್ಟಃ ।<br/>
ಭವತಿ ಚ ಜಗತೀಸ್ಥಃ ಸರ್ವದಾಸೌ ಯ ಇಹ ಹಿ ಪುಟವೃತ್ತಂ ನಾಮತಸ್ತು ॥೭೯॥

ಉಪವನಸಲಿಲಾನಾಂ ಬಾಲಪದ್ಮೈರ್ಭ್ರಮರಪರಭೃತಾನಾಂ ಕಂಠನಾದೈಃ ।<br/>
ಮದನಮದವಿಲಾಸೈಃ ಕಾಮಿನೀನಾಂ ಕಥಯತಿ ಪುಟವೃತ್ತಂ ಪುಷ್ಪಮಾಸಃ ॥೮೦॥

ದ್ವಿತೀಯಾಂತ್ಯೇ ಚತುರ್ಥಂ ಚ ನವಮೈಕಾದಶೇ ಗುರು ।<br/>
ವಿಚ್ಛೇದೋಽತಿಜಗತ್ಯಾಂ ತು ಚತುರ್ಭಿಃ ಸಾ ಪ್ರಭಾವತೀ ॥೮೧॥

ಕಥಂ ನ್ವಿದಂ ಕಮಲವಿಶಾಲಲೋಚನೇ ಗೃಹಂ ಧನೈಃ ಪಿಹಿತಕರೇ ದಿವಾಕರೇ ।<br/>
ಅಚಿಂತಯಂತ್ಯಭಿನವವರ್ಷವಿದ್ಯುತಸ್ತ್ವಮಾಗತಾ ಸುತನು ಯಥಾ ಪ್ರಭಾವತೀ ॥೮೨॥

ತ್ರೀಣ್ಯಾದಾವಷ್ಟಮಂ ಚೈವ ದಶಮಂ ನೈಧನದ್ವಯಮ್ ।<br/>
ಗುರೂಣ್ಯತಿಜಗತ್ಯಾಂ ತು ತ್ರಿಭಿಶ್ಛೇದೈಃ ಪ್ರಹರ್ಷಿಣೀ ॥೮೩॥

ಭಾವಸ್ಥೈರ್ಮಧುರಕಥೈಃ ಸುಭಾಷಿತೈಸ್ತ್ವಂ
ಸಾಟೋಪಸ್ಖಲಿತವಿಲಂಬಿತೈರ್ಗತೈಶ್ಚ ।<br/>
ಶೋಭಾಢ್ಯೈರ್ಹರಸಿ ಮನಾಂಸಿ ಕಾಮುಕಾನಾಂ
ಸುವ್ಯಕ್ತಂ ಹ್ಯತಿಜಗತೀ ಪ್ರಹರ್ಷಿಣೀ ಚ ॥೮೪॥

ಷಷ್ಠಂ ಚ ಸಪ್ತಮಂ ಚೈವ ದಶಮೈಕಾದಶೇ ಲಘು ।<br/>
ತ್ರಯೋದಶಾಕ್ಷರೇ ಪಾದೇ ಜ್ಞೇಯಂ ಮತ್ತಮಯೂರಕಮ್ ॥೮೫॥

ವಿದ್ಯುನ್ನದ್ಧಾಃ ಸೇಂದ್ರಧನುರಂಜಿತದೇಹಾ
ವಾತೋದ್ಧೂತಾಃ ಶ್ವೇತವಲಾಕಾಕೃತಶೋಭಾಃ ।<br/>
ಏತೇ ಮೇಘಾ ಗರ್ಜಿತನಾದೋಜ್ಜ್ವಲಚಿಹ್ನಾಃ
ಪ್ರಾವೃಟ್ಕಾಲಂ ಮತ್ತಮಯೂರಾಃ ಕಥಯಂತಿ ॥೮೬॥

ಆದೌ  ದ್ವೇ ಚತುರ್ಥಂ ಚೈವ ಚಾಷ್ಟಮೈಕಾದಶೇ ಗುರು ।<br/>
ಅಂತ್ಯೋಪಾಂತ್ಯೇ ಚ ಶಕ್ವರ್ಯಾ ವಸಂತತಿಲಕಾ ಯಥಾ ॥೮೭॥

ಚಿತ್ರೈರ್ವಸಂತಕುಸುಮೈಃ ಕೃತಕೇಶಹಸ್ತಾ ।<br/>
ಸ್ರಗ್ದಾಮಮಾಲ್ಯರಚನಾ ಸುವಿಭೂಷಿತಾಂಗೀ ।<br/>
ನಾನಾವಸಂತಕವಿಭೂಷಿತಕರ್ಣಪಾಶಾ
ಸಾಕ್ಷಾದ್ವಸಂತತಿಲಕೇವ ವಿಭಾತಿ ನಾರೀ ॥೮೮॥

ಪಂಚಾದೌ ಶಕ್ವರೀ ಪಾದೇ ಗುರೂಣಿ ತ್ರೀಣಿ ನೈಧನೇ ।<br/>
ಪಂಚಾಕ್ಷರಾದೌ ಚ ಯತಿರಸಂಬಾಧಾ ತು ಸಾ ಯಥಾ ॥೮೯॥

ಯಥಾ - ಮಾನಾಲೋಕಜ್ಞಃ ಸುತಬಲಕುಲಶೀಲಾಢ್ಯೋ
ಯಸ್ಮಿನ್ಸಮ್ಮಾನಂ ನ ಸದೃಶಮನು ಪಶ್ಯೇದ್ಧಿ ।<br/>
ಗಚ್ಛೇತ್ತಂ ತ್ಯಕ್ತ್ವಾ ದ್ರುತಗತಿರಪರಂ ದೇಶಮ್
ಕೀರ್ಣಾ ನಾನಾರ್ಥೈರವನಿರಿಯಮಸಂಬಾಧಾ ॥೯೦॥

ಚತ್ವಾರ್ಯಾದೌ ಗುರೂಣಿ ಸ್ಯುರ್ದಶಮೈಕಾದಶೇ ತಥಾ ।<br/>
ಅಂತ್ಯೋಪಾಂತ್ಯೇ ಚ ಶಕ್ವರ್ಯಾಃ ಪಾದೇ ತು ಶರಭಾ ಯಥಾ ॥೯೧॥

ಏಷಾ ಕಾಂತಾ ವ್ರಜತಿ ಲಲಿತಾ ವೇಪಮಾನಾ
ಗುಲ್ಮೈಶ್ಚ್ಛನ್ನಂ ವನಮಭಿನವೈಃ ಸಂಪ್ರವಿದ್ಧಮ್ ।<br/>
ಹಾ ಹಾ ಕಷ್ಟಂ ಕಿಮಿದಮಿತಿ ನೋ ವೇದ್ಮಿ ಮೂಢೋ
ವ್ಯಕ್ತಂ ಕಾಂತೇ ಶರಭಲಲಿತಾಂತ್ವಂ ಕರೋಷಿ ॥೯೨॥

ಅದೌ ಷಟ್ ದಶಮಂ ಚೈವ ಲಘು ಚೈವ ತ್ರಯೋದಶಮ್ ।<br/>
ಯತ್ರಾತಿಶಕ್ವರೇ ಪಾದೇ ಜ್ಞೇಯಾ ನಾಂದೀಮುಖೀ ತು ಸಾ ॥೯೩॥

ಯಥಾ - ನ ಖಲು ತವ ಕದಾಚಿತ್ಕ್ರೋಧತಾಮ್ರಾಯತಾಕ್ಷಂ
ಭ್ರುಕುಟಿವಲಿತಭಂಗಂ ದೃಷ್ಟಪೂರ್ವಂ ಮಯಾಸ್ಯಮ್ ।<br/>
ಕಿಮಿಹ ಬಹುಭಿರುಕ್ತೈರ್ಯಾ ಮಮೇಚ್ಛಾ ಹೃದಿಸ್ಥಾ
ತ್ವಮಸಿ ಮಧುರವಾಕ್ಯಾ ದೇವಿ ನಾಂದೀಮುಖೀವ ॥೯೪॥

ಆದ್ಯಂ ಚತುರ್ಥಂ ಷಷ್ಠಂ ಚ ನೈಧನಂ ಚ ಯದಾ ಗುರು ।<br/>
ಷೋಡಶಾಕ್ಷರಕೇ ಪಾದೇ ಯತ್ರೇಭಲಲಿತಂ ತು ತತ್ ॥೯೫॥

ಭ್ರೌ ಯದಿ ನಾಶ್ಚ ನಿತ್ಯಮಿಹ ವಿರಚಿತಚರಣಃ
ಗಶ್ಚ ತಥಾ ವೈ ಭವತಿ ನಿಧನಮುಪಗತಃ ।<br/>
ಸ್ಯಾದಪಿ ಚಾಷ್ಟಿಮೇವ ಯದಿ ಸತತಮನುಗತಂ
ತತ್ಖಲು ವೃತ್ತಮಗ್ರವೃಷಭಗಜವಿಲಸಿತಮ್ ॥೯೬॥

ಕಾಲತೋಯಧರೈಃ ಸುಧೀರಧನಪಟುಪಟಹರವೈಃ
ಸರ್ಜಕದಂಬನೀಪಕುಟಜಕುಸುಮಸುರಭಿಃ ।<br/>
ಕಂದಲಸೇಂದ್ರಗೋಪಕರಚಿತಮವನಿತಲಂ
ವೀಕ್ಷ್ಯ ಕರೋತ್ಯಸೌ ವೃಷಭಗಜವಿಲಸಿತಮ್ ॥೯೭॥

ಆದ್ಯಾತ್ಪರಾಣಿ ವೈ ಪಂಚ ದ್ವಾದಶಂ ಸತ್ರಯೋದಶಃ ।<br/>
ಅಂತ್ಯೋಪಾಂತ್ಯೇ ಚ ದೀರ್ಘಾಣಿ ಲಲಿತಪ್ರವರಂ ಹಿ ತತ್ ॥೯೮॥

ಯದಾ ಯ್ಮೌ ಪಾದಸ್ಥೌ ಭವತ ಇಹ ಚೇತ್ಸ್ತೌ ತಥಾ ಗೌ
ತಥಾ ಷಡ್ಭಿಶ್ಚಾನ್ಯೈರ್ಯತಿರಪಿ ಚ ವರ್ಣೈರ್ಯಥಾ ಸ್ಯಾತ್ ।<br/>
ತದಪ್ಯಷ್ಟೌ ನಿತ್ಯಂ ಸಮನುಗತಮೇವೋಕ್ತಮನ್ಯೈಃ
ಪ್ರಯೋಗಜ್ಞೈರ್ವೃತ್ತಂ ಪ್ರವರಲಲಿತಂ ನಾಮತಸ್ತು ॥೯೯॥

ಯಥಾ - ನಖಾಲೀಢಂ ಗಾತ್ರಂ ದಶನಖಚಿತಂ ಚೋಷ್ಠಗಂಡಂ
ಶಿರಃ ಪುಷ್ಪೋನ್ಮಿಶ್ರಂ ಪ್ರವಿಲುಲಿತಕೇಶಾಲಕಾಂತಮ್ ।<br/>
ಗತಿಃ ಖಿನ್ನಾ ಚೇಯಂ ವದನಮಪಿ ಸಂಭ್ರಾಂತನೇತ್ರಮ್
ಅಹೋ ಶ್ಲಾಘ್ಯಂ ವೃತ್ತಂ ಪ್ರವರಲಲಿತಂ ಕಾಮಚೇಷ್ಟಮ್ ॥೧೦೦॥

ಆದ್ಯಾತ್ಪರಾಣಿ ಪಂಚಾಥ ದ್ವಾದಶಂ ಸತ್ರಯೋದಶಮ್ ।<br/>
ಅಂತ್ಯಂ ಸಪ್ತದಶೇ ಪಾದೇ ಶಿಖರಿಣ್ಯಾಂ ಗುರೂಣಿ ಚ ॥೧೦೧॥

ಚತುರ್ಭಿಸ್ತಸ್ಯೈವ ಪ್ರವರಲಲಿತಸ್ಯ ತ್ರಿಕಗಣೈಃ
ಯದಾ ಲೌ ಗಶ್ಚಾಂತೇ ಭವತಿ ಚರಣೇಽತ್ಯಷ್ಟಿಗದಿತೇ ।<br/>
ಯದಾ ಷಡ್ಭಿಶ್ಚ್ಛೇದೋ ಭವತಿ ಯದಿ ಮಾರ್ಗೇಣ ವಿಹಿತಃ
ತದಾ ವೃತ್ತೇಷ್ವೇಷಾ ಖಲು ಶಿಖರಿಣೀ ನಾಮ ಗದಿತಾ ॥೧೦೨॥

ಯಥಾ - ಮಹಾನದ್ಯಾ ಭೋಗಂ ಪುಲಿನಮಿವ ಭಾತಿ ತೇ ಜಘನಂ
ತಥಾಸ್ಯಂ ನೇತ್ರಾಢ್ಯಂ ಭ್ರಮರಸಹಿತಂ ಪಂಕಜಮಿವ ।<br/>
ಗತಿರ್ಮಂದಾ ಚೇಯಂ ಸುತನು ತವ ಚೇಷ್ಟಾ ಸುಲಲಿತಾ
ಸ್ತನಾಭ್ಯಾಂ ತಾಭ್ಯಾಂ ತ್ವಂ ಶಿಖರಿಣಿ ಸುಪೀನಾಸಿ ವನಿತೇ ॥೧೦೩॥

ಯತ್ರ ಪಂಚ ಲಘೂನ್ಯಾದೌ ತ್ರಯೋದಶಚತುರ್ದಶೇ ।<br/>
ಷೋಡಶೈಕಾದಶೇ ಚೈವ ತತ್ಸ್ಯಾದ್ವೃಷಭಚೇಷ್ಟಿತಮ್ ॥೧೦೪॥

ಯದಿ ಹಿ ಚರಣೇ ನ್ಸೌ ಸ್ಲೌ ಗಃ ಕ್ರಮಾದ್ವಿನಿವೇಶಿತಾಃ
ಯದಿ ಖಲು ಯತಿಃ ಷಡ್ಭಿರ್ವರ್ಣೈರ್ಸ್ತಥಾ ದಶಭಿಃ ಪುನಃ ।<br/>
ಯದಿ ವಿಹಿತಂ ಸ್ಯಾದತ್ಯಷ್ಟಿಃ ಪ್ರಯೋಗಸುಖಾಶ್ರಯಂ
ವೃಷಭಲಲಿತಂ ವೃತ್ತಂ ಜ್ಞೇಯಂ ತಥಾ ಹರಿಣೀತಿ ವಾ ॥

೧೦೫॥

ಯಥಾ - ಜಲಧರರವಂ ಶ್ರುತ್ವಾ ಶ್ರುತ್ವಾ ಮದೋಚ್ಛ್ರಯದರ್ಪಿತೋ
ವಿಲಿಖಿತಮಹೀಶೃಂಗಾಕ್ಷೇಪೈರ್ವೃಷೈಃ ಪ್ರತಿನರ್ದ್ಯ ಚ ।<br/>
ಸ್ವಯುವತಿವೃತೋ ಗೋಷ್ಠಾದ್ಗೋಷ್ಠಂ ಪ್ರಯಾತಿ ಚ ನಿರ್ಭಯೋ
ವೃಷಭಲಲಿತಂ ಚಿತ್ರಂ ವೃತ್ತಂ ಕರೋತಿ ಚ ಶಾದ್ವಲೇ ॥೧೦೬॥

ಚತ್ವಾರ್ಯಾದೌ ಚ ದಶಮಂ ಗುರು ಯತ್ರ ತ್ರಯೋದಶಂ
ಚತುರ್ದಶಂ ತಥಾಂತ್ಯೇ ದ್ವೇ ಚೈಕಾದಶಮಥಾಪಿ ಚ ॥೧೦೭॥

ಯದಾ ಸಪ್ತದಶೇ ಪಾದೇ ಶೇಷಾಣಿ ಚ ಲಘೂನ್ಯಥ।<br/>
ಭವಂತಿ ಯಸ್ಮಿನ್ಸಾ ಜ್ಞೇಯಾ ಶ್ರೀಧರೀ ನಾಮತೋ ಯಥಾ ॥೧೦೮॥

ಮೋ ಭ್ನೌ ಚ ಸ್ಯುಶ್ಚರಣರಚಿತಾಸ್ತೌ ಗುರೂ ಚ ಪ್ರವಿಷ್ಟಾ
ಶ್ಛೇದಃ ಶಿಷ್ಟೋ ಯದಿ ಚ ದಶಭಿಃ ಸ್ಯಾತ್ತಥಾನ್ಯೈಶ್ಚತುರ್ಭಿಃ ।<br/>
ಅತ್ಯಷ್ಟೌ ಚ ಪ್ರತಿನಿಯಮಿತಾ ವರ್ಣತಃ ಸ್ಪಷ್ಟರೂಪಾ
ಸಾ ವಿಜ್ಞೇಯಾ ದ್ವಿಜಮುನಿಗಣೈಃ ಶ್ರೀಧರೀ ನಾಮತಸ್ತು ॥೧೦೯॥

ಸ್ನಾನೈಶ್ಚೂರ್ಣೈಃ ಸುಖಸುರಭಿಭಿರ್ಗಂಧವಾಸೈಶ್ಚ ಧೂಪೈಃ
ಪುಷ್ಪೈಶ್ಚಾನ್ಯೈಃ ಶಿರಸಿ ರಚಿತೈರ್ವಸ್ತ್ರಯೋಗೈಶ್ಚ ತೈಸ್ತೈಃ
।<br/>
ನಾನಾರತ್ನೈಃ ಕನಕಖಚಿತೈರಂಗಸಂಭೋಗಸಂಸ್ಥೈ
ರ್ವ್ಯಕ್ತಂ ಕಾಂತೇ ಕಮಲನಿಲಯಾ ಶ್ರೀಧರೀವಾತಿಭಾಸಿ ॥೧೧೦॥

ಆದ್ಯಂ ಚತುರ್ಥಂ ಷಷ್ಠಂ ಚ ದಶಮಂ ನೈಧನಂ ಗುರು ।<br/>
ತದ್ವಂಶಪತ್ರಪತಿತಂ ದಶಭಿಃ ಸಪ್ತಭಿರ್ಯತಿಃ ॥೧೧೧॥

ಯಥಾ ಏಷ ಗಜೋಽದ್ರಿಮಸ್ತಕತಟೇ ಕಲಭಪರಿವೃತಃ
ಕ್ರೀಡತಿ ವೃಕ್ಷಗುಲ್ಮಗಹನೇ ಕುಸುಮಭಿರನತೇ ।<br/>
ಮೇಘರವಂ ನಿಶಮ್ಯ ಮುದಿತಃ ಪವನಜವಸಮಃ
ಸುಂದರಿ ವಂಶಪತ್ರಪತಿತಂ ಪುನರಪಿ ಕುರುತೇ ॥೧೧೨॥

ದ್ವಿತೀಯಮಂತ್ಯಂ ಷಷ್ಠಂ ಚಾಪ್ಯಷ್ಟಮಂ ದ್ವಾದಶಂ ತಥಾ ।<br/>
ಚತುರ್ದಶಂ ಪಂಚದಶಂ ಪಾದೇ ಸಪ್ತದಶಾಕ್ಷರೇ ॥೧೧೩॥

ಭವಂತಿ ಯತ್ರ ದೀರ್ಘಾಣಿ ಶೇಷಾಣಿ ಚ ಲಘೂನ್ಯಥ ।<br/>
ವಿಲಂಬಿತಗತಿಃ ಸಾ ತು ವಿಜ್ಞೇಯಾ ನಾಮತೋ ಯಥಾ ॥೧೧೪॥

ಯದಾ ದ್ವಿರುದಿತೌ ಹಿ ಪಾದಮಭಿಸಂಶ್ರಿತೌ ಜ್ಸೌ ತ್ರಿಕೌ
ತಥೈವ ಚ ಪುನಸ್ತಯೋರ್ನಿಧನಮಾಶ್ರಿತೌ ಯೌ ಲಗೌ ।<br/>
ತದಷ್ಟಿರತಿಪೂರ್ವಿಕಾ ಯತಿರಪಿ ಸ್ವಭಾವಾದ್ಯಥಾ
ವಿಲಂಬಿತಗತಿಸ್ತದಾ ನಿಗದಿತಾ ದ್ವಿಜೈರ್ನಾಮತಃ ॥೧೧೫॥

ಯಥಾ - ವಿಘೂರ್ಣಿತವಿಲೋಚನಾ ಪೃಥುವಿಕೀರ್ಣಹಾರಾ ಪುನಃ
ಪ್ರಲಂಬರಶನಾ ಚಲತ್ಸ್ಖಲಿತಪಾದಮಂದಕ್ಲಮಾ ।<br/>
ನ ಮೇ ಪ್ರಿಯಮಿದಂ ಜನಸ್ಯ ಬಹುಮಾನರಾಗೇಣ ಯ
ನ್ಮದೇನ ವಿವಶಾ ವಿಲಂಬಿತಗತಿಃ ಕೃತಾ ತ್ವಂ ಪ್ರಿಯೇ ॥೧೧೬॥

ಪಂಚಾದೌ ಪಂಚದಶಕಂ ದ್ವಾದಶೈಕಾದಶೇ ಗುರು ।<br/>
ಚತುರ್ದಶಂ ತಥಾಂತ್ಯೇ ದ್ವೇ ಚಿತ್ರಲೇಖಾ ಧೃತೌ ಸ್ಮೃತಾ ॥೧೧೭॥

ಯಥಾ ನಾನಾರತ್ನಾಢ್ಯೈರ್ಬಹುಭಿರಧಿಕಂ ಭೂಷಣೈರಂಗಸಂಸ್ಥೈ
ರ್ನಾನಾ ಗಂಧಾಢ್ಯೈರ್ಮದನಜನಕೈರಂಗರಾಗೈರ್ವಿಚಿತ್ರೈಃ ।<br/>
ಕೇಶೈಃ ಸ್ನಾನಾಢ್ಯೈಃ ಕುಸುಮಭರಿತೈರ್ವಸ್ತ್ರರಾಗೈಶ್ಚ ತೈಸ್ತೈಃ
ಕಾಂತೇ ಸಂಕ್ಷೇಪಾತ್ ಕಿಮಿಹ ಬಹುನಾ ಚಿತ್ರಲೇಖೇವ ಭಾಸಿ ॥

೧೧೮॥

ಅಂತ್ಯಂ ಸಪ್ತದಶಂ ಚೈವ ಷೋಡಶಂ ಸಚತುರ್ದಶಮ್ ।<br/>
ತ್ರಯೋದಶಂ ದ್ವಾದಶಂ ಚ ಷಷ್ಠಮಷ್ಟಮಮೇವ ಚ ॥೧೧೯॥

ತ್ರೀಣ್ಯಾದೌ ಚ ಗುರೂಣಿ ಸ್ಯುರ್ಯಸ್ಮಿಂಸ್ತ್ವೇಕೋನವಿಂಶಕೇ ।<br/>
ಪಾದೇ ಲಘೂನಿ ಶೇಷಾಣಿ ಶಾರ್ದೂಲಕ್ರೀಡಿತಂ ತು ತತ್ ॥೧೨೦॥

ಮ್ಸೌ ಜ್ಸೌ ತೌ ಗುರು ಚ ಪ್ರಯೋಗನಿಯತಾ ಯಸ್ಮಿನ್ನಿವಿಷ್ಟಾಸ್ತ್ರಿಕಾ
ಆದ್ಯಾ ಚಾಂತ್ಯಯತಿಶ್ಚತುಸ್ತ್ರಿಕಯುತಾ ಜ್ಞೇಯಾ ಪರಾ ಸಪ್ತಭಿಃ ।<br/>
ನಿತ್ಯಂ ಯತ್ಪದಮಾಶ್ರಿತಾ ಹ್ಯತಿಧೃತಿರ್ನಿತ್ಯಂ ಕವೀನಾಂ ಪ್ರಿಯಂ
ತಜ್ಜ್ಞೇಯಂ ಖಲು ವೃತ್ತಜಾತಿನಿಪುಣೈಃ ಶಾರ್ದೂಲವಿಕ್ರೀಡಿತಮ್ ॥೧೨೧॥

ಯಥಾ - ನಾನಾಶಸ್ತ್ರಶತಘ್ನಿತೋಮರಹತಾಃ ಪ್ರಭ್ರಷ್ಟಸರ್ವಾಯುಧಾಃ
ನಿರ್ಭಿನ್ನೋದರಪಾದಬಾಹುವದನಾ ನಿರ್ಣಾಶಿತಾಃ ಶತ್ರವಃ ।<br/>
ಧೈರ್ಯೋತ್ಸಾಹಪರಾಕ್ರಮಪ್ರಭೃತಿಭಿಸ್ತೈಸ್ತೈರ್ವಿಚಿತ್ರೈರ್ಗುಣೈಃ
ವೃತ್ತಂ ತೇ ರಿಪುಘಾತಿ ಭಾತಿ ಸಮರೇ ಶಾರ್ದೂಲವಿಕ್ರೀಡಿತಮ್ ॥೧೨೨॥

ತಾವತ್ತ್ವಂ ವಿಜಿತೇಂದ್ರಿಯಃ ಶುಭಮತೇ ಸರ್ವಾತ್ಮನಾ ಪ್ರತ್ಯಹಂ
ದಾನೇ ಶೀಲವಿಧೌ ಚ ಯೋಜಯ ಮನಃ ಸ್ವರ್ಗಾಪವರ್ಗಾಪಹಮ್ ।<br/>
ಯಾವದ್ ವ್ಯಾಧಿಜರಾಪ್ರಚಂಡನಖರೋ ವ್ಯಾಯತ್ಸಟಾಭಿರ್ಭೃಶಂ
ಮೃತ್ಯುಸ್ತೇ ನ ಕರೋತಿ ಜೀವಿತಮೃಗೈಃ ಶಾರ್ದೂಲವಿಕ್ರೀಡಿತಮ್ ॥೧೨೩॥

ಚತ್ವಾರ್ಯಾದೌ ಚ ಷಷ್ಠಂ ಚ ಸಪ್ತಮಂ ಸಚತುರ್ದಶಮ್ ।<br/>
ತಥಾ ಪಂಚದಶಂ ಚೈವ ಷಿಡಶಂ ನೈಧನಂ ತಥಾ ॥೧೨೪॥

ಏತಾನಿ ಚ ಗುರೂಣಿ ಸ್ಯುಃ ಶೇಷಾಣಿ ತು ಲಘೂನ್ಯಥ ।<br/>
ಪಾದೇ ಯತ್ರ ಕೃತೌ ಜ್ಞೇಯಾ ನಾಮ್ನಾ ಸುವದನಾ ತು ಸಾ ॥೧೨೫॥

ಮ್ರೌ ಮ್ನೌ ಯ್ಭೌ ಲ್ಗೌ ಚ ಸಮ್ಯಗ್ಯದಿ ಚ ವಿರಚಿತಾಃ ಪಾದೇ ಕ್ರಮವಶಾತ್
ವಿಚ್ಛೇದಃ ಸಪ್ತಭಿಃ ಸ್ಯಾತ್ಪುನರಪಿ ಚ ಯತಿಃ ಸಪ್ತಾಕ್ಷರಕೃತಾ ।<br/>
ಯದ್ಯೇಷಾ ಸಂಶ್ರಿತಾ ಸ್ಯಾತ್ಕೃತಿಮಪಿ ಚ ಪುನಃ ಶ್ಲಿಷ್ಟಾಕ್ಷರಪದಾ
ವಿದ್ವದ್ಭಿರ್ವೃತ್ತಜಾತೌ ತತ ಇಹ ಗದಿತಾ ನಾಮ್ನಾ ಸುವದನಾ ॥೧೨೬॥

ಯಥಾ - ನೇತ್ರೇ ಲೀಲಾಲಸಾಂತೇ ಕಮಲದಲನಿಭೇ ಭ್ರೂಚಾಪವಿನತೇ
ರಕ್ತೋಷ್ಠಂ ಪೀನಮಧ್ಯಂ ಸಮಸಹಿತಘನಾಃ ಸ್ನಿಗ್ಧಾಶ್ಚ ದಶನಾಃ ।<br/>
ಕರ್ಣಾವಂಸಪ್ರಲಂಬೌ ಚಿಬುಕಮಪಿ ನತಂ ಘೋಣಾ ಸುರುಚಿರಾ
ವ್ಯಕ್ತಂ ತ್ವಂ ಮರ್ತ್ಯಲೋಕೇ ವರತನು ವಿಹಿತಾಸ್ಯೇಕಾ ಸುವದನಾ ॥೧೨೭॥

ಚತ್ವಾರ್ಯಾದೌ ತಥಾ ಷಷ್ಠಂ ಸಪ್ತಮಂ ಚ ಚತುರ್ದಶಮ್ ।<br/>
ಅಷ್ಟಾದಶಂ ಸಪ್ತದಶಂ ತಥಾ ಪಂಚದಶಂ ಪುನಃ ॥೧೨೮॥

ಅಂತ್ಯೋಪಾಂತ್ಯೇ ಗುರೂಣ್ಯತ್ರ ಲಘೂನ್ಯನ್ಯಾನಿ ಸರ್ವದಾ ।<br/>
ಏಕವಿಂಶತಿಕೇ ಪಾದೇ ಸ್ರಗ್ಧರಾ ನಾಮ ಸಾ ಯಥಾ ॥೧೨೯॥

ಮ್ರೌ ಮ್ನೌ ಯೌ ಯಶ್ಚ ಸಮ್ಯಗ್ಯದಿ ಹಿ ವಿರಚಿತಾಃ ಸ್ಯುಸ್ತ್ರಿಕಾಃ ಪಾದಯೋಗೇ
ವರ್ಣೈಃ ಪೂರ್ವೋಪದಿಷ್ಟೈರ್ಯತಿರಪಿ ಚ ಪುನಃ ಸಪ್ತಭಿಃ ಸಪ್ತಭಿಃ ಸ್ಯಾತ್ ।<br/>
ವೃತ್ತಂ ಸಮ್ಯಗ್ಯದಿ ಸ್ಯಾತ್ಪ್ರಕೃತಿಮನುಗತಂ ತತ್ತ್ವವಿದ್ಭಿಃ ಪ್ರದಿಷ್ಟಂ
ವಿಜ್ಞೇಯಂ ವೃತ್ತಜಾತೌ ಕವಿಜನದಯಿತಾ ಸ್ರಗ್ಧರಾ ನಾಮತಸ್ತು ॥೧೩೦॥

ಯಥಾ - ಚೂತಾಶೋಕಾರವಿಂದೈಃ ಕುರವಕತಿಲಕೈಃ ಕರ್ಣಿಕಾರೈಃ ಶಿರೀಷೈಃ
ಪುನ್ನಾಗೈಃ ಪಾರಿಜಾತೈರ್ವಕುಲಕುವಲಯೈಃ ಕಿಂಶುಕೈಃ ಸಾತಿಮುಕ್ತೈಃ ।<br/>
ಏತೈರ್ನಾನಾಪ್ರಕಾರೈಃ ಬಹುಲಸುರಭಿಭಿರ್ವಿಪ್ರಕೀರ್ಣೈಶ್ಚ ತೈಸ್ತೈಃ
ವಾಸಂತೈಃ ಪುಷ್ಪವೃಂದೈರ್ನರವರ ವಸುಧಾ ಸ್ರಗ್ಧರೇವಾದ್ಯ ಭಾತಿ ॥೧೩೧॥

ಚತುರ್ಥಮಾದ್ಯಂ ಷಷ್ಠಂ ಚ ದಶಮಂ ದ್ವಾದಶಂ ತಥಾ ।<br/>
ಷೋಡಶಾಷ್ಟಾದಶೇ ಚೈವ ನೈಧನಂ ಚ ಗುರೂಣ್ಯಥ ॥೧೩೨॥

ದ್ವಾವಿಂಶತ್ಯಕ್ಷರೇ ಪಾದೇ ಶೇಷಾಣಿ ಚ ಲಘೂನ್ಯಥ ।<br/>
ಭವಂತಿ ಯತ್ರ ತಜ್ಜ್ಞೇಯಂ ಭದ್ರಕಂ ನಾಮತೋ ಯಥಾ ॥೧೩೩॥

ಭ್ರೌ ಚರಣೇ ಯದಾ ವಿನಿಯತೌ ತ್ರಿಕೌ ಕ್ರಮವಶಾದಥಾತಿಕೃತಿವಿಧೌ
ನ್ರೌ ಚ ತತಃ ಪರಂ ಚ ರುಚಿರಾವನಂತರಕೃತೌ ನಗಾವಪಿ ಪುನಃ ।<br/>
ತಚ್ಚ ದಶಾಷ್ಟವರ್ಣರಚಿತಾ ಚತುರ್ಷ್ವಪಿ ತಥಾ ಯತಿಶ್ಚ ಸತತಂ
ಭದ್ರಕವೃತ್ತಮೇವ ಖಲು ನಾಟ್ಯಯೋಗಕುಶಲೈರ್ಬುಧೈರ್ನಿಗದಿತಮ್ ॥೧೩೪॥

ಉತ್ಪ್ಲುತಮೇಕಹಸ್ತಚರಣಂ ದ್ವಿತೀಯಕರರೇಚಿತಂ
ವಂಶಮೃದಂಗವಾದ್ಯಮಧುರಂ ವಿಚಿತ್ರಕರಣಾನುಗಂ ಬಹುವಿಧಮ್ ।<br/>
ಭದ್ರಕಮೇತದದ್ಯ ಸುಭಗೇ ವಿದಗ್ಧಗತಿಚೇಷ್ಟಿತೈಃ ಸುಲಲಿತೈಃ
ನೃತ್ಯಸಿ ವಿಭ್ರಮಾಕುಲಪದಂ ವಿವಿಕ್ತರಸಭಾವಿತಂ ಶಶಿಮುಖಿ ॥೧೩೫॥

ಅಂತ್ಯಮೇಕೋನವಿಂಶಂ ಚ ಸಪ್ತಮಂ ಸತ್ರಯೋದಶಮ್ ।<br/>
ಏಕಾದಶಂ ಸಪ್ತದಶಂ ಪಂಚಮಂ ಚ ಗುರೂಣ್ಯಥ ॥೧೩೬॥

ಶೇಷಾಣಿ ಚ ಲಘೂನಿ ಸ್ಯುರ್ವಿಕೃತ್ಯಾಶ್ಚರಣೇ ಬುಧೈಃ ।<br/>
ವೃತ್ತಂ ತದಶ್ವಲಲಿತಂ ವಿಜ್ಞೇಯಂ ನಾಮತೋ ಯಥಾ ॥೧೩೭॥

ಯದಿ ಚ ನಕಾರ ಆದಿರಚಿತಃ ಪದೇ ವಿರಚಿತೋಽಂತ ಏವ ಲಗೌ
ಯದಿ ಚ ನಭೌ ತ್ರಿಧಾ ಚ ನಿಹಿತೌ ಕ್ರಮೇಣ ಖಲು ಮಧ್ಯಾವಪಿ ತಥಾ ।<br/>
ಯದಿ ಚ ಸಮಾಶ್ರಿತಂ ಹಿ ವಿಕೃತಿಂ ಯತಿಶ್ಚ ದಶಭಿಸ್ತಥೈಕಸಹಿತೈಃ
ತತ ಇಹ ಕೀರ್ತಿತಂ ಮುನಿಗಣೈರ್ವಿಶುದ್ಧಚರಿತೈಸ್ತದಶ್ವಲಲಿತಮ್ ॥೧೩೮॥

ವಿವಿಧತುರಂಗನಾಗರಥಯೋಧಸಂಕುಲಮಲಂ ಬಲಂ ಸಮುದಿತಂ
ಶರಶತಶಕ್ತಿಕುಂತಪರಿಧಾಸಿಯಷ್ಟಿವಿತತಂ ಬಹುಪ್ರಹರಣಮ್ ।<br/>
ರಿಪುಶತಮುಕ್ತಶಸ್ತ್ರರವಭೀತಶಂಕಿತಭಟಂ ಭಯಾಕುಲದಿಶಂ
ಕೃತಮಭಿವೀಕ್ಷ್ಯ ಸಂಯುಗಮುಖೇ ಸಮರ್ಪಿತಗುಣಂ ತ್ವಯಾಶ್ವಲಲಿತಮ್ ॥೧೩೯॥

ಷಡಾದಾವಷ್ಟಮಂ ಚೈವ ಹ್ಯೇಕಾದಶಚತುರ್ದಶೇ ।<br/>
ವಿಂಶಂ ಸಪ್ತದಶಂ ಚೈವ ತ್ರಯೋವಿಂಶಂ ತಥೈವ ಚ ॥೧೪೦॥

ಏತಾನಿ ಚ ಲಘೂನಿ ಸ್ಯುಃ ಶೇಷಾಣ್ಯಥ ಗುರೂಣಿ ಚ ।<br/>
ಚತುರ್ವಿಂಶತಿಕೇ ಪಾದೇ ಮೇಘಮಾಲೇತಿ ಸಾ ಯಥಾ ॥೧೪೧॥

ಯದಿ ಖಲು ಚರಣಸ್ಥಿತೌ ನೌ ತ್ರಿಕೌ
ಕೃತಿಕಾರವ್ಯಾಸ್ತಥಾ ರಾಃ ಸ್ಯುಃ ಕ್ರಮಾತ್ ।<br/>
ಭವತಿ ಯದಿ ಯತಿಸ್ತಥಾ ಸಪ್ತಭಿಃ ಸಪ್ತಭಿ
ಸ್ತ್ರಿಷ್ವತೋಽನ್ಯಾ ಯತಿಃ ಪಂಚ ವಿದ್ಯಾತ್ತಥಾ ॥೧೪೨॥

ಪವನಬಲಸಮಾಹೃತಾ ತೀವ್ರಗಂಭೀರನಾದಾ ಬಲಾಕಾವಲೀಮೇಖಲಾ
ಕ್ಷಿತಿಧರಸದೃಶೋಚ್ಚರೂಪಾ ಮಹಾನೀಲಧೂಮಾಂಜನಾಭಾಂಬುಗರ್ಭೋದ್ಭವಾ ।<br/>
ಸುರಪತಿಧನುರುಜ್ಜ್ವಲಾಬದ್ಧಕಕ್ಷ್ಯಾ ತಡಿದ್ದ್ಯೋತಸನ್ನಾಹಪಟ್ಟೀಜ್ವಲಾ
ಗಗನತಲವಿಸಾರಿಣೀ ಪ್ರಾವೃಷಣ್ಯಾ ದೃಢಂ ಮೇಘಮಾಲಾಧಿಕಂ ಶೋಭತೇ ॥೧೪೩॥

ಆದ್ಯಂ ಚೈವ ಚತುರ್ಥಂ ಚ ಪಂಚಮಂ ಷಷ್ಠಮೇವ ಚ ।<br/>
ನವಮಂ ದಶಮಂ ಚೈವ ನೈಧನಂ ಚ ಭವೇದ್ಗುರು ॥೧೪೪॥

ಲಘೂನ್ಯನ್ಯಾನಿ ಶೇಷಾಣಿ ಪಾದೇ ಸ್ಯುಃ ಪಂಚವಿಂಶಕೇ ।<br/>
ವೃತ್ತಜ್ಜ್ಞೈಃ ಸಾ ತು ವಿಜ್ಞೇಯಾ ಕ್ರೌಂಚಪಾದೀತಿ ನಾಮತಃ ॥೧೪೫॥

ಭ್ಮೌ ಯದಿ ಪಾದೇ ಸ್ಭಾವಪಿ ಚೇಷ್ಟಾವಭಿಕೃತಿರಪಿ ಚ ಹಿ ಯದಿ ಖಲು ವಿಹಿತಾ
ನಾಶ್ಚ ಸಮುದ್ರಾಃ ಸ್ಯುರ್ವಿನಿವಿಷ್ಟಾ ಯದಿ ಚ ಖಲು ಗುರು ಭವತಿ ನಿಧನಗತಮ್ ।<br/>
ಪಂಚಭಿರಾದೌ ಛೇದಮುಪೇತಾ ಪುನರಪಿ ಯತಿರಿಹ ಯದಿ ಖಲು ದಶಭಿಃ
ಕ್ರೌಂಚಪದೇಯಂ ವೃತ್ತವಿಧಾನೇ ಸುರಗಣಪಿತೃಗಣಮುನಿಗಣವಿಹಿತಾ ॥೧೪೬॥

ಯಃ ಕಿಲ ದಾಕ್ಷಂ ವಿದ್ರುತಸೋಮಂ ಕ್ರತುವರಮಚಮಸಮಪಗತಕಲಶಂ
ಪಾತಿತಯೂಪಂ ಕ್ಷಿಪ್ತಚಷಾಲಂ ವಿಚಯನಮಸಮಿಧಮಪಶುಕಚರುಕಮ್ ।<br/>
ಕಾರ್ಮುಕಮುಕ್ತೇನಾಶು ಚಕಾರ ವ್ಯಪಗತಸುರಗಣಪಿತೃಗಣಮಿಷುಣಾ
ನಿತ್ಯಮಸೌ ತೇ ದೈತ್ಯಗಣಾರಿಃ ಪ್ರದಹತು ಮಖಮಿವ ರಿಪುಗಣಮಖಿಲಮ್ ॥೧೪೭॥

ಯಾ ಕಪಿಲಾಕ್ಷೀ ಪಿಂಗಲಕೇಶೀ ಕಲಿರುಚಿರನುದಿನಮನುನಯಕಠಿನಾ
ದೀರ್ಘತರಾಭಿಃ ಸ್ಥೂಲಸಿರಾಭಿಃ ಪರಿವೃತವಪುರತಿಶಯಕುಟಿಲಗತಿಃ ।<br/>
ಆಯತಜಂಘಾ ನಿಮ್ನಕಪೋಲಾ ಲಘುತರಕುಚಯುಗಪರಿಗತಹೃದಯಾ
ಸಾ ಪರಿಹಾರ್ಯಾ ಕ್ರೌಂಚಪದಾ ಸ್ತ್ರೀ ಧ್ರುವಮಿಹ ನಿರವಧಿಸುಖಮಭಿಲಷತಾ ॥೧೪೮॥

ಅಷ್ಟಾವಾದೌ ಗುರೂಣಿ ಸ್ಯುಸ್ತಥಾ ಚೈಕೋನವಿಂಶಕಮ್ ।<br/>
ಏಕವಿಂಶಂ ಚ ವಿಜ್ಞೇಯಂ ಚತುರ್ವಿಂಶಂ ಸನೈಧನಮ್ ॥೧೪೯॥

ಏತಾನಿ ಗುರು ಸಂಖ್ಯಾನಿ ಶೇಷಾಣಿ ಚ ಲಘೂನ್ಯಥ ।<br/>
ಷಡ್ವಿಂಶತ್ಯಕ್ಷರೇ ಪಾದೇ ತದ್ಭುಜಂಗವಿಜೃಂಭಿತಮ್ ॥೧೫೦॥

ಯಸ್ಯಾಂ ಮೌ ತೋ ನಾಃ ಸ್ತ್ರೌ ನಿತ್ಯಂ ಪ್ರತಿಚರಣಮಥ
ಗದಿತಕಾಸ್ತ್ರಿಕಾ ಹ್ಯನುಪೂರ್ವಶಃ
ಷಡ್ವಿಂಶತ್ಯಾಮೇಕೋನಾಯಾಂ ಚ ಯದಿ ಹಿ
ಖಲು ಯತಿರಭಿಧಾ ಚತುರ್ಭಿರಥಾಷ್ಟಾಭಿಃ ।<br/>
ಪಶ್ಚಾದಂತ್ಯೌ ಲ್ಗೌ ಸಂಯೋಜ್ಯೌ ಯದಿ ಭವತಿ
ಮನುಜದಯಿತಾಂ ಸಮಾಶ್ರಿತಮುತ್ಕೃತಿಂ
ನಾಮ್ನಾ ವೃತ್ತಂ ಲೋಕೇ ಖ್ಯಾತಂ ಕವಿವದನ
ವಿಕಸನಪರಂ ಭುಜಂಗವಿಜೃಂಭಿತಮ್ ॥೧೫೧॥

ಯಥಾ - ರೂಪೋಪೇತಾಂ ದೇವೈಃ ಸೃಷ್ಟಾಂ ಸಮದಗಜ
ವಿಲಸಿತಗತಿಂ ನಿರೀಕ್ಷ್ಯ ತಿಲೋತ್ತಮಾಂ
ಪ್ರಾದಕ್ಷಿಣ್ಯಾತ್ಪ್ರಾಪ್ತಾಂ ದ್ರಷ್ಟುಂ ಬಹುವದನ
ಮಚಲನಯನಂ ಶಿರಃ ಕೃತವಾನ್ ಹರಿಃ ।<br/>
ದೀರ್ಘಂ ನಿಶ್ವಸ್ಯಾಂತರ್ಗೂಢಂ ಸ್ತನವದನ
ಜಘನರುಚಿರಾಂ ನಿರೀಕ್ಷ್ಯ ತಥಾ ಪುನಃ
ಪೃಷ್ಠೇ ನ್ಯಸ್ತಂ ದೇವೇಂದ್ರೇಣ ಪ್ರವರಮಣಿ
ಕನಕವಲಯಂ ಭುಜಂಗವಿಜೃಂಭಿತಮ್ ॥೧೫೨॥

ದಂಡಕಂ ನಾಮ ವಿಜ್ಞೇಯಮುತ್ಕೃತೇರಧಿಕತರಮ್ ।<br/>
ಮೇಘಮಾಲಾದಿಕಂ ತತ್ಸ್ಯಾನ್ನೌ ಚಾದೌ ಕಾಗುಹಾ ತ್ರಿಕಾಃ ॥೧೫೩॥

ಯಥಾ - ಮುದಿತಜನಪದಾಕುಲಾ ಸ್ಫೀತಸಸ್ಯಾಕರಾ ಭೂತಧಾತ್ರೀ ಭವಂತಂ ಸಮಭ್ಯರ್ಚತಿ
ದ್ವಿರದಕರವಿಲುಪ್ತಹಿಂತಾಲತಾಲೀವನಾಸ್ತ್ವಾಂ ನಮಸ್ಯಂತಿ ವಿಂಧ್ಯಾದಯಃ ಪರ್ವತಾಃ ।<br/>
ಸ್ಫುಟಿತಕಲಶಾಶುಕ್ತಿನಿಗೀರ್ಣಮುಕ್ತಾ ಫಲೈರೂರ್ಮಿಹಸ್ತೈರ್ನಮಸ್ಯಂತಿ ವಃ ಸಾಗರಾಃ
ಮುದಿತಜಲಚರಾಕುಲಾಃ ಸಂಪ್ರಕೀರ್ಣಮಲಾಃ ಕೀರ್ತಯಂತೀವ ಕೀರ್ತಿಂ ಮಹಾನಿಮ್ನಗಾಃ ॥೧೫೪॥

ಏತಾನಿ ಸಮವೃತ್ತಾನಿ ಮಯೋಕ್ತಾನಿ ದ್ವಿಜೋತ್ತಮಾಃ ।<br/>
ವಿಷಮಾರ್ಧಸಮಾನಾಂ ತು ಪುನರ್ವಕ್ಷ್ಯಾಮಿ ಲಕ್ಷಣಮ್ ॥೧೫೫॥

ಯತ್ರ ಪಾದಾಸ್ತು ವಿಷಮಾ ನಾನಾವೃತ್ತಸಮುದ್ಭವಾಃ ।<br/>
ಗ್ರಥಿತಾಃ ಪಾದಯೋಗೇನ ತದ್ ವೃತ್ತಂ ವಿಷಮಂ ಸ್ಮೃತಮ್ ॥೧೫೬॥

ದ್ವೌ ಸಮಂ ದ್ವೌ ಚ ವಿಷಮೌ ವೃತ್ತೇಽರ್ಧವಿಷಮೇ ತಥಾ ।<br/>
ಸರ್ವಪಾದೈಶ್ಚ ವಿಷಮೈರ್ವೃತ್ತಂ ವಿಷಮಮುಚ್ಯತೇ ॥೧೫೭॥

ಹ್ರಸ್ವಾದ್ಯಮಥ ದೀರ್ಘಾದ್ಯಂ ದೀರ್ಘಂ ಹ್ರಸ್ವಮಥಾಪಿ ವಾ ।<br/>
ಯುಗ್ಮೋಜವಿಷಮೈಃ ಪಾದೈಃ ವೃತ್ತಮರ್ಧಸಮಂ  ಭವೇತ್ ॥೧೫೮॥

ಪಾದೇ ಸಿದ್ಧೇ ಸಮಂ ಸಿದ್ಧಂ ವಿಷಮಂ ಸಾರ್ವಪಾದಿಕಮ್ ।<br/>
ದ್ವಯೋರರ್ಧಸಮಂ ವಿದ್ಯಾದೇಷ ಛೇದಸ್ತು ಪಾದತಃ ॥೧೫೯॥

ಛೇದಾಸ್ತು ಯೇ ಮಯಾ ಪ್ರೋಕ್ತಾ ಸಮವೃತ್ತವಿಕಲ್ಪಿತಃ ।<br/>
ತ್ರಿಕೈರ್ವಿಷಮವೃತ್ತಾನಾಂ ಸಂಪ್ರವಕ್ಷ್ಯಾಮಿ ಲಕ್ಷಣಮ್ ॥೧೬೦॥

ನೈಧನೇಽನ್ಯತರಸ್ಯಾಂ ವೈ ಪ್ರಥಮೇ ಪಾದ ಇಷ್ಯತೇ ।<br/>
ದ್ವಿತೀಯೇ ಚರಣೇ ಚ ಸ್ಯಾದಿತ್ಯನುಷ್ಟುಪ್ ಸಮಾಸತಃ ॥೧೬೧॥

ಸೌ ಗೌ ತು ಪ್ರಥಮೇ ಪಾದೇ ಸ್ರೌ ಲ್ಗೌ ಚಾಪಿ ದ್ವಿತೀಯಕೇ ।<br/>
ಯುಗ್ಮೇಽರ್ಧವಿಷಮೇ ಪಾದೇ ಜ್ಞೇಯಾ ಪಥ್ಯಾ ತು ಸಾ ತ್ರಿಕೈಃ ॥೧೬೨॥

ಪ್ರಿಯದೈವತಮಿತ್ರಾಸಿ ಪ್ರಿಯಸಂಬಂಧಿಬಾಂಧವಾ ।<br/>
ಪ್ರಿಯದಾನರತಾ ಪಥ್ಯಾ ದಯಿತೇ ತ್ವಂ ಪ್ರಿಯಾಸಿ ಮೇ ॥೧೬೩॥

ಮ್ರೌ ಗೌ ತು ಪ್ರಥಮೇ ಪಾದೇ ಯ್ಸೌ ಲ್ಗೌ ಚ ದ್ವಿತೀಯಕೇ ।<br/>
ಪಾದೇ ಭೌ ಲ್ಗೌ ತೃತೀಯೇ ಚ ಚತುರ್ಥೇ ತು ತಸೌ ಲಗೌ ॥೧೬೪॥

ನೈವಾಚಾರೋ ನ ತೇ ಮಿತ್ರಂ ನ ಸಂಬಂಧಿಗುಣಪ್ರಿಯಾ ।<br/>
ಸರ್ವಥಾ ಸರ್ವವಿಷಮಾ ಪಥ್ಯಾ ನ ಭವಸಿ ಪ್ರಿಯೇ ॥೧೬೫॥

ಅಯುಜೋರ್ಲಕ್ಷಣಂ ಹ್ಯೇತದ್ವಿಪರೀತಂ ತು ಯತ್ರ ಚ ।<br/>
ಪಥ್ಯಾ ಹಿ ವಿಪರೀತಾ ಸಾ ವಿಜ್ಞೇಯಾ ನಾಮತೋ ಯಥಾ ॥೧೬೬॥

ಕೃತೇನ ರಮಣಸ್ಯ ಕಿಂ ಸಖಿ ರೋಷೇಣ ತೇಽಪ್ಯರ್ಥಮ್ ।<br/>
ವಿಪರೀತಾ ನ ಪಥ್ಯಾಸಿ ತ್ವಂ ಜಡೇ ಕೇನ ಮೋಹಿತಾ ॥೧೬೭॥

ಚತುರ್ಥಾದಕ್ಷರಾದ್ಯತ್ರ ತ್ರಿಲಘು ಸ್ಯಾದಯುಕ್ತತಃ ।<br/>
ಅನುಷ್ಟುಪ್ಚಪಲಾ ಸಾ ತು ವಿಜ್ಞೇಯಾ ನಾಮತೋ ಯಥಾ ॥೧೬೮॥

ನ ಖಲ್ವಸ್ಯಾಃ ಪ್ರಿಯತಮಃ ಶ್ರೋತವ್ಯಂ ವ್ಯಾಹೃತಂ ಸಖ್ಯಾ ।<br/>
ನಾರದಸ್ಯ ಪ್ರತಿಕೃತಿಃ ಕಥ್ಯತೇ ಚಪಲಾ ಹೀಯಮ್ ॥೧೬೯॥

ವಿಪುಲಾ ತು ಯುಜಿ ಜ್ಞೇಯಾ ಲಘುತ್ವಾತ್ಸಪ್ತಮಸ್ಯ ತು ।<br/>
ಸರ್ವತ್ರ ಸಪ್ತಮಸ್ಯೈವ ಕೇಷಾಂಚಿದ್ವಿಪುಲಾ ಯಥಾ ॥೧೭೦॥

ಸಂಕ್ಷಿಪ್ತಾ ವಜ್ರಮಧ್ಯೇ ಹಿ ಹೇಮಕುಂಭನಿಭಸ್ತನೀ ।<br/>
ವಿಪುಲಾಸಿ ಪ್ರಿಯೇ ಶ್ರೋಣ್ಯಾಂ ಪೂರ್ಣಚಂದ್ರನಿಭಾನನೇ ॥೧೭೧॥

ಗಂಗೇವ ಮೇಘೋಪಗಮೇ ಆಪ್ಲಾವಿತವಸುಂಧರಾ ।<br/>
ಕೂಲವೃಕ್ಷಾನಾರುಜಂತೀ ಸ್ರವಂತೀ ವಿಪುಲಾ ಬಲಾತ್ ॥೧೭೨॥

ಆಗತಾ ಮೇಘಸಮಯೇ ಭೀರು ಭೀರುಕುಲೋದ್ಗತೇ ।<br/>
ಏಕರಾತ್ರೌ ಪರಗೃಹಂ ಚೋರೀ ಬಂಧನಮರ್ಹಸಿ ॥೧೭೩॥

ಏವಂ ವಿವಿಧಯೋಗಾಸ್ತು ಪಥ್ಯಾಪಾದಾ ಭವಂತಿ ಹಿ ।<br/>
ಯುಗ್ಮೋಜವಿಷಮೈಃ ಪಾದೈಃ ಶೇಷೈರನ್ಯೈಸ್ತ್ರಿಕೈರ್ಯಥಾ ॥೧೭೪॥

ಗುರ್ವಂತಕಃ ಸರ್ವಲಘುಸ್ತ್ರಿಕೋ ನಿತ್ಯಂ ಹಿ ನೇಷ್ಯತೇ ।<br/>
ಪ್ರಥಮಾದಕ್ಷರಾದ್ಯತ್ರ ಚತುರ್ಥಾತ್ಪ್ರಾಗ್ಲಘುಃ ಸ್ಮೃತಃ ॥೧೭೫॥

ಪಥ್ಯಾಪಾದಂ ಸಮಾಸ್ಥಾಪ್ಯ ತ್ರೀಣ್ಯಂತೇ ತು ಗುರೂಣ್ಯಥ ।<br/>
ಭವಂತಿ ಪಾದೇ ಸತತಂ ಬುಧೈಸ್ತದ್ವಕ್ರಮಿಷ್ಯತೇ ॥೧೭೬॥

ದಂತಕ್ಷತಾಧರಂ ಸುಭ್ರು ಜಾಗರಗ್ಲಾನನೇತ್ರಂ ಚ ।<br/>
ರತಿಸಂಭೋಗಖಿನ್ನಂ ತೇ ದರ್ಶನೀಯತರಂ ವಕ್ತ್ರಮ್ ॥೧೭೭॥

ಇತ್ಯೇಷಾ ಸರ್ವವಿಷಮಾ ನಾಮತೋಽನುಷ್ಟುಬುಚ್ಯತೇ ।<br/>
ತದ್ವಿದಾಂ ಮತವೈಷಮ್ಯಂ ತ್ರಿಕಾದಕ್ಷರತಸ್ತಥಾ ॥೧೭೮॥

ಪಾದೇ ಷೋಡಶಮಾತ್ರಾಸ್ತು ಗಾಥಾಂಶಕವಿಕಲ್ಪಿತಾಃ ।<br/>
ಚತುರ್ಭಿರಂಶಕೈರ್ಜ್ಞೇಯಾ ವೃತ್ತಜ್ಞೈರ್ವಾನವಾಸಿಕಾ ॥೧೭೯॥

ಅಸಂಸ್ಥಿತಪದಾ ಸುವಿಹ್ವಲಾಂಗೀ ಮದಸ್ಖಲಿತಚೇಷ್ಟಿತೈರ್ಮನೋಜ್ಞಾ ।<br/>
ಕ್ವ ಯಾಸ್ಯಸಿ ವರೋರು ಸುರತಕಾಲೇ ವಿಷಮಾ ಕಿಂ ವಾನವಾಸಿಕಾ ತ್ವಮ್ ॥೧೮೦॥

ಸ್ಜೌ ಸ್ಗೌ ಚ ಪ್ರಥಮೇ ಪಾದೇ ತಥಾ ಚೈವ ತೃತೀಯಕೇ ।<br/>
ಕೇತುಮತ್ಯಾಂ ಗಣಾಃ ಪ್ರೋಕ್ತಾಃ ಭ್ರೌ ನ್ಗೌ ಗಶ್ಚ ಸದಾ ಬುಧೈಃ ॥೧೮೧॥

ಸ್ಫುರಿತಾಧರಂ ಚಕಿತನೇತ್ರಂ ರಕ್ತಕಪೋಲಮಂಬುಜದಲಾಕ್ಷಮ್ ।<br/>
ಕಿಮಿದಂ ರುಷಾಪಹೃತಶೋಭಂ ಕೇತುಮತೀಸಮಂ ವದ ಮುಖಂ ತೇ ॥೧೮೨॥

ವಕ್ತ್ರಸ್ಯಾಪರಪೂರ್ವಸ್ಯ ಚಾದೌ ನೌ ರೋ ಲಗೌ ತ್ರಿಕಾಃ ।<br/>
ನಜೌ ರಜೌ ದ್ವಿತೀಯೇ ಚ ಶೇಷಾಗ್ರಂ ಪುನರೇವ ತು ॥೧೮೩॥

ಪ್ರಥಮೇ ಚ ತೃತೀಯೇ ನೌ ರಲೌ ಗಶ್ಚ ಪ್ರಕೀರ್ತಿತಃ ।<br/>
ಗಣಾಶ್ಚಾಪರವಕ್ತ್ರೇ ತು ನಜೌ ಜ್ರೌ ದ್ವಿಚತುರ್ಥಯೋಃ ॥೧೮೪॥

ಸುತನು ಜಲಪರೀತಲೋಚನಂ ಜಲದನಿರುದ್ಧಮಿವೇಂದುಮಂಡಲಮ್ ।<br/>
ಕಿಮಿದಮಪರವಕ್ತ್ರಮೇವ ತೇ ಶಶಿವದನೇಽದ್ಯ ಮುಖಂ ಪರಾಙ್ಮುಖಮ್ ॥೧೮೫॥

ನೌ ಯೌ ತು ಪ್ರಥಮೇ ಪಾದೇ ನ್ಜೌ ಜ್ರೌ ಗಶ್ಚ ತಥಾಪರೇ ।<br/>
ಯತ್ರ ತತ್ಪುಷ್ಪಿತಾಗ್ರಾ ಸ್ಯಾದ್ಯದಿ ಶೇಷಂ ತು ಪೂರ್ವವತ್ ॥೧೮೬॥

ಪವನಬಲವಿಧೂತಚಾರುಶಾಖಂ
ಪ್ರಮುದಿತಕೋಕಿಲಕಂಠನಾದರಮ್ಯಮ್ ।<br/>
ಮಧುಕರಪರಿಗೀಯಮಾನಶಬ್ದಂ
ವರತನು ಪಶ್ಯ ವನಂ ಸುಪುಷ್ಪಿತಾಗ್ರಮ್ ॥೧೮೭॥

ಸ್ಜೌ ಸ್ಲೌ ಚಾದೌ ಯಥಾ ನ್ಸೌ ಜ್ಗೌ ಭ್ನೌ ಜ್ಲೌ ಗಶ್ಚ ತಥಾ ಪುನಃ ।<br/>
ಸ್ಜೌ ಸ್ಜೌ ಗಶ್ಚ ತ್ರಿಕಾ ಹ್ಯೇತೇ ಉದ್ಗತಾಯಾಃ ಪ್ರಕೀರ್ತಿತಾಃ ॥೧೮೮॥

ತವ ರೋಮರಾಜಿರತಿಭಾತಿ ಸುತನು ಮದನಸ್ಯ ಮಂಜರೀ ।<br/>
ನಾಭಿಕಮಲವಿವರೋತ್ಪತಿತಾ ಭ್ರಮರಾವಲೀವ ಕುಸುಮಾತ್ಸಮುದ್ಗತಾ ॥೧೮೯॥

ಸ್ಜೌ ಸ್ಲೌ ಚ ತತೋ ನ್ಸೌ ಜ್ಗೌ ನೌ ಸೌ ಚೇತಿ ತೃತೀಯಕೇ ।<br/>
ಸ್ಜೌ ಸ್ಜೌ ಗಶ್ಚ ಚತುರ್ಥೇ ತು ಲಲಿತಾಯಾ ಗಣಾಃ ಸ್ಮೃತಾಃ ॥೧೯೦॥

ಲಲಿತಾಕುಲಭ್ರಮಿತಚಾರು ವಸನಕರಚಾರುಪಲ್ಲವಾ ।<br/>
ಪ್ರವಿಕಸಿತಕಮಲಕಾಂತಿಮುಖೀ ಪ್ರವಿಭಾಸಿ ದೇವೀ ಸುರತಶ್ರಮಾತುರಾ ॥೧೯೧॥

ಏವಮೇತಾನಿ ವೃತ್ತಾನಿ ಸಮಾನಿ ವಿಷಮಾಣಿ ಚ ।<br/>
ನಾಟಕಾದ್ಯೇಷು ಕಾವ್ಯೇಷು ಪ್ರಯೋಕ್ತವ್ಯಾನಿ ಸೂರಿಭಿಃ ॥೧೯೨॥

ಸಂತ್ಯನ್ಯಾನ್ಯಪಿ ವೃತ್ತಾನಿ ಯಾನ್ಯುಕ್ತಾನೀಹ ಪಿಂಡಶಃ ।<br/>
ನ ಚ ತಾನಿ ಪ್ರಯೋಜ್ಯಾನಿ ನ ಶೋಭಾಂ ಜನಯಂತಿ ಹಿ ॥೧೯೩॥

ಯಾನ್ಯತಃ ಪ್ರತಿಷಿದ್ಧಾನಿ ಗೀತಕೇ ತಾನಿ ಯೋಜಯೇತ್ ।<br/>
ಧ್ರುವಾಯೋಗೇ ತು ವಕ್ಷ್ಯಾಮಿ ತೇಷಾಂ ಚೈವ ವಿಕಲ್ಪನಮ್ ॥೧೯೪॥

ವೃತ್ತಲಕ್ಷಣಮೇವಂ ತು ಸಮಾಸೇನ ಮಯೋದಿತಮ್ ।<br/>
ಅತ ಊರ್ಧ್ವಂ ಪ್ರವಕ್ಷ್ಯಾಮಿ ಹ್ಯಾರ್ಯಾಣಾಮಪಿ ಲಕ್ಷಣಮ್ ॥೧೯೫॥

ಪಥ್ಯಾ ಚ ವಿಪುಲಾ ಚೈವ ಚಷಲಾ ಮುಖತೋಽಪರಾ ।<br/>
ಜಘನೇ ಚಪಲಾ ಚೈವ ಆರ್ಯಾಃ ಪಂಚ ಪ್ರಕೀರ್ತಿತಾಃ ॥೧೯೬॥

ಆಸಾಂ ತು ಸಂಪ್ರವಕ್ಷ್ಯಾಮಿ ಯತಿಮಾತ್ರಾವಿಕಲ್ಪನಮ್ ।<br/>
ಲಕ್ಷಣಂ ನಿಯಮಂ ಚೈವ ವಿಕಲ್ಪಗುಣಸಂಶ್ರಯಮ್ ॥೧೯೭॥

ಯತಿಶ್ಛೇದಸ್ತು ವಿಜ್ಞೇಯಶ್ಚತುರ್ಮಾತ್ರೋ ಗಣಃ ಸ್ಮೃತಃ ।<br/>
ದ್ವಿತೀಯಾಂತ್ಯೌ ಯುಜೌ ಪಾದಾವಯುಜೌ ತ್ವಪರೌ ಸ್ಮೃತೌ ॥೧೯೮॥

ಗುರುಮಧ್ಯವಿಹೀನಸ್ತು ಚತುರ್ಗಣಸಮನ್ವಿತಃ ।<br/>
ಅಯುಗ್ಗಣೋ ವಿಧಾತವ್ಯೋ ಯುಗ್ಗಣಸ್ತು ಯಥೇಪ್ಸಿತಃ ॥೧೯೯॥

ಷಷ್ಠೋ ವೈ ದ್ವಿವಿಕಲ್ಪಸ್ತು ನೈಧನೋ ಹ್ಯೇಕಸಂಸ್ಥಿತಃ ।<br/>
ಪಶ್ಚಾದರ್ಧೇ ತು ಷಷ್ಠಃ ಸ್ಯಾದೇಕಮಾತ್ರಸ್ತು ಕೇವಲಃ ॥೨೦೦॥

ದ್ವಿವಿಕಲ್ಪಸ್ತು ಷಷ್ಠೋ ಯೋ ಗುರುಮಧ್ಯೋ ಭವೇತ್ತು ಸಃ ।<br/>
ತಥಾ ಸರ್ವಲಘುಶ್ಚೈವ ಯತಿಸಂಜ್ಞಾಸಮಾಶ್ರಿತಾ ॥೨೦೧॥

ದ್ವಿತೀಯಾದಿಲಘುರ್ಜ್ಞೇಯಃ ಸಪ್ತಮೇ ಪಂಚಮೇ ಯತಿಃ ।<br/>
ಪ್ರಥಮಾದಿರಥಾಂತ್ಯೇ ಚ ಪಂಚಮೇ ವಾ ವಿಧೀಯತೇ ॥೨೦೨॥

ಗಣೇಷು ತ್ರಿಷು ಪಾದಸ್ಯ ಯಸ್ಯಾಃ ಪಥ್ಯಾ ತು ಸಾ ಭವೇತ್ ।<br/>
ಅತಶ್ಚ ವಿಪುಲಾನ್ಯಾ ತು ವಿಜ್ಞೇಯಾ ಯತಿಲಕ್ಷಣಾ ॥೨೦೩॥

ಅಯುಜಃ ಸರ್ವಗುರವೋ ಗುರುಮಧ್ಯಾ ಗಣಾ ಯುಜಃ ।<br/>
ಯಸ್ಯಾಃ ಸ್ಯುಃ ಪಾದಯೋಗೇ ತು ವಿಜ್ಞೇಯಾ ಚಪಲಾ ಹಿ ಸಾ ॥೨೦೪॥

ತ್ರಿಂಶದಾದ್ಯೇ ತು ವಿಜ್ಞೇಯಾಃ ಸಪ್ತವಿಂಶತಿಶ್ಚಾಪರೇ ।<br/>
ಉಭಯೋರರ್ಧಯೋರ್ಜ್ಞೇಯೋ ಮಾತ್ರಾಪಿಂಡೋ ವಿಭಾಗಶಃ ॥೨೦೫॥

ತ್ರಿಂಶತ್ತಸ್ಯಾಶ್ಚ ಯದಿ ಸ್ಯುರೇತಾನಿ ದ್ವಿಗುಣಾನಿ ತು ।<br/>
ತ್ರೀಣ್ಯಕ್ಷರಾಣಿ ಚಾನ್ಯಾನಿ ನ್ಯಸ್ಯ ಸಂಖ್ಯಾವಿಭಾಗಶಃ ॥೨೦೬॥

ಏತಾನಿ ಲಘುಸಂಜ್ಞಾನಿ ನಿರ್ದಿಷ್ಟಾನಿ ಸಮಾಸತಃ ।<br/>
ಸರ್ವೇಷಾಂ ಚೈವಮಾರ್ಯಾಣಾಮಕ್ಷರಾಣಾಂ ಯಥಾಕ್ರಮಮ್ ॥೨೦೭॥

ಅರ್ಧಾಷ್ಟಮಗಣಾರ್ಧಾ ಚ ಸವವಾರ್ಯಾ ಪ್ರಕೀರ್ತಿತಾ ।<br/>
ಷಷ್ಠಶ್ಚ ದ್ವಿವಿಕಲ್ಪಸ್ತು ನೈಧನೇ ಹ್ಯೇಕಸಂಸ್ಥಿತಃ ॥೨೦೮॥

ಪಶ್ಚಾದ್ವಾ ಯೋ ಗಣಃ ಷಷ್ಠ ಏಕಮಾತ್ರಃ ಸ ಉಚ್ಯತೇ ।<br/>
ದ್ವಿವಿಕಲ್ಪಸ್ತು ಯಃ ಷಷ್ಠೋ ಗುರುಮಧ್ಯೋ ಭವೇತ್ತು ಸಃ ॥೨೦೯॥

ಯಥಾ ಸರ್ವಲಘುಶ್ಚೈವ ಯತಿಃ ಸಂಖ್ಯಾಸಮಾಶ್ರಿತಾ ।<br/>
ಸಾ ದ್ವಿತೀಯಾ ದ್ವಿಲಘುಕಾ ಸಪ್ತಮೇ ಪ್ರಥಮೇ ಯತಿಃ ॥೨೧೦॥

ಗುರುಮಧ್ಯವಿಹೀನಸ್ತು ಚತುರ್ಗಣಸಮನ್ವಿತಃ ।<br/>
ಅಯುಗ್ಗಣೋ ವಿಧಾತವ್ಯಃ ಯುಗ್ಗಣಸ್ತು ಸ ಏವ ಚ ॥೨೧೧॥

ಪ್ರಥಮತೃತೀಯೌ ಪಾದೌ ದ್ವಾದಶಮಾತ್ರೌ ಭವೇತ್ತು ಸಾ ಪಥ್ಯಾ ।<br/>
ವಿಪುಲಾನ್ಯಾ ಖಲು ಗದಿತಾ ಪೂರ್ವೋದಿತಲಕ್ಷಣೋಪೇತಾ ॥೨೧೨॥

ಪಥ್ಯಾ ಯಥಾ -
ರಕ್ತಮೃದುಪದ್ಮನೇತ್ರಾ ಸಿತದೀರ್ಘಬಹುಲಮೃದುಕೇಶೀ ।<br/>
ಕಸ್ಯ ತು ಪೃಥುಮೃದುಜಘನಾ ತನುಬಾಹ್ವಂ ಸೋದರೀ ಪಥ್ಯಾ ॥೨೧೩॥

ವಿಪುಲಾ ಯಥಾ -
ವಿಪುಲಜಘನವದನಸ್ತನನಯನೈಸ್ತಾಮ್ರಾಧರೋಷ್ಠಕರಚರಣೈಃ ।<br/>
ಆಯತನಾಸಾಗಂಡೈರ್ಲಲಾಟಕರ್ಣೈಃ ಶುಭಾ ಕನ್ಯಾ ॥೨೧೪॥

ದ್ವಿತೀಯಶ್ಚ ಚತುರ್ಥಶ್ಚ ಗುರುಮಧ್ಯಗತೋ ಭವೇತ್ ।<br/>
ಉಭಯೋರರ್ಧಯೋರ್ಯತ್ರ ವಿಜ್ಞೇಯಾ ಚಪಲಾ ಯಥಾ ॥೨೧೫॥

ಉದ್ಭಟಗಾಮಿನೀ ಪರುಷಭಾಷಿಣೀ ಕಾಮಚಿಹ್ನಕೃತವೇಷಾ ।<br/>
ಜಾನಾತಿ ಮಾಂಸಯುಕ್ತಾ ಸುರಾಪ್ರಿಯಾ ಸರ್ವತಶ್ಚಪಲಾ ॥೨೧೬॥

ಪೂರ್ವಾರ್ಧೇ ಲಕ್ಷಣಂ ಹ್ಯೇತದಸ್ಯಾಃ ಸ ಚ ಮುಖೇನ ತು ।<br/>
ಪಶ್ಚಿಮಾರ್ಧೇ ತು ಚಪಲಾ ಯಸ್ಯಾಃ ಸಾ ಜಘನೇನ ತು ॥೨೧೭॥

ಮುಖಚಪಲಾ ಯಥಾ -
ಆರ್ಯಾಮುಖೇ ತು ಚಪಲಾ ತಥಾಪಿ ಚಾರ್ಯಾ ನ ಮೇ ಯತಃ ಸಾ ಕಿಮ್ ।<br/>
ದಕ್ಷಾ ಗೃಹಕೃತ್ಯೇಷು ತಥಾ ದುಃಖೇ ಭವತಿ ದುಃಖಾರ್ತಾ ॥೨೧೮॥

ಜಘನಚಪಲಾ ಯಥಾ -
ವರಮೃಗನಯನೇ ಚಪಲಾಸಿ ವರೋರು ಶಶಾಂಕದರ್ಪಣನಿಭಾಸ್ಯೇ ।<br/>
ಕಾಮಸ್ಯ ಸಾರಭೂತೇ ನ ಪೂರ್ವಮದಚಾರುಜಘನೇನ ॥೨೧೯॥

ಉಭಯೋರರ್ಧಯೋರೇತಲ್ಲಕ್ಷಣಂ ದೃಶ್ಯತೇ ಯದಿ ।<br/>
ವೃತ್ತಜ್ಞೈಃ ಸಾ ತು ವಿಜ್ಞೇಯಾ ಸರ್ವತಶ್ಚಪಲಾ ಸಖಿ ॥೨೨೦॥

ಕಾರ್ಯೌ ದ್ವಾದಶಮಾತ್ರೌ ಚ ಪಾದಾವಾದ್ಯೌ ತೃತೀಯಕೌ ।<br/>
ಅಷ್ಟಾದಶ ದ್ವಿತೀಯಂ ಚ ತಥಾ ಪಂಚದಶೋತ್ತಮಾ ॥೨೨೧॥

ಚತುಃಪಂಚಪ್ರಕಾರಾಣಾಂ ಚತುಷ್ಕಾಣಾಂ ವಿಶೇಷತಃ ।<br/>
ಪ್ರಸ್ತಾರಯೋಗಮಾಸಾದ್ಯ ಬಾಹುಲ್ಯಂ ಸಂಪ್ರದರ್ಶಯೇತ್ ॥೨೨೨॥

ಪಂಚಪಂಚಾಶದಾದ್ಯಾ ತು ತ್ರಿಂಶದಾದ್ಯಾ ತಥೈವ ಚ ।<br/>
ಆರ್ಯಾ ತ್ವಕ್ಷರಪಿಂಡೇನ ವಿಜ್ಞೇಯಾತ್ರ ಪ್ರಯೋಕ್ತೃಭಿಃ ॥೨೨೩॥

ತ್ರಿಂಶತಸ್ತ್ವಥ ವರ್ಣೇಭ್ಯೋ ಲಘುವರ್ಣತ್ರಯಂ ಭವೇತ್ ।<br/>
ಶೇಷಾಣಿ ಗುರುಸಂಖ್ಯಾನಿ ಹ್ಯೇವಂ ಸರ್ವತ್ರ ನಿರ್ದಿಶೇತ್ ॥೨೨೪॥

ಸರ್ವೇಷಾಮೇವ ಚಾರ್ಯಾಣಾಮಕ್ಷರಾಣಾಂ ಯಥಾಕ್ರಮಮ್ ।<br/>
ಸರ್ವೇಷಾಂ ಜಾತಿವೃತ್ತಾನಾಂ ಪೂರ್ವಮುತ್ತರಸಂಖ್ಯಯಾ ॥೨೨೫॥

ವಿಕಲ್ಪಗಣನಾಂ ಕೃತ್ವಾ ಸಂಖ್ಯಾಪಿಂಡೇನ ನಿರ್ದಿಶೇತ್ ।<br/>
ಆರ್ಯಾಗೀತಿರಥಾರ್ಯೈವ ಕೇವಲಂ ತ್ವಷ್ಟಭಿರ್ಗಣೈಃ ॥೨೨೬॥

ಇತರಾರ್ಥೇ ಜಃ ಷಷ್ಠಸ್ತು ನಲಘುಗಣ ಇಷ್ಯತೇ ।<br/>
ವೃತ್ತೈರೇವಂ ತು ವಿವಿಧೈರ್ನಾನಾಛಂದಸ್ಸಮುದ್ಭವೈಃ ।<br/>
ಕಾವ್ಯಬಂಧಾಸ್ತು ಕರ್ತವ್ಯಾಃ ಷಟ್ತ್ರಿಂಶಲ್ಲಕ್ಷಣಾನ್ವಿತಾಃ ॥೨೨೭॥

ಇತಿ ಭರತೀಯೇ ನಾಟ್ಯಶಾಸ್ತ್ರೇ ಛಂದೋವಿಚಿತಿರ್ನಾಮ ಪಂಚದಶೋಽಧ್ಯಾಯಃ । 


---

[← Previous](chapter_14.md) | [Next →](chapter_16.md)
