# ನಾಟ್ಯಶಾಸ್ತ್ರ ಅಧ್ಯಾಯ ೧೦ 

## ॥ಶ್ರೀರಸ್ತು॥

## ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್

### ಅಥ ದಶಮೋಽಧ್ಯಾಯಃ । 

ಏವಂ ಪಾದಸ್ಯ ಜಂಘಾಯಾ ಊರ್ವೋಃ ಕಟ್ಯಾಸ್ತಥೈವ ಚ ।<br/>
ಸಮಾನಕರಣೇ ಚೇಷ್ಟಾ ಸಾ ಚಾರೀತ್ಯಭಿಧೀಯತೇ ॥೧॥

ವಿಧಾನೋಪಗತಾಶ್ಚಾರ್ಯೋ ವ್ಯಾಯಚ್ಛಂತೇ ಪರಸ್ಪರಮ್ ।<br/>
ಯಸ್ಮಾದಂಗಸಮಾಯುಕ್ತಾಸ್ತಸ್ಮಾದ್ವ್ಯಾಯಾಮ ಉಚ್ಯತೇ ॥೨॥

ಏಕಪಾದಪ್ರಚಾರೋ ಯಃ ಸಾ ಚಾರೀತ್ಯಭಿಸಂಜ್ಞಿತಾ ।<br/>
ದ್ವಿಪಾದಕ್ರಮಣಂ ಯತ್ತು ಕರಣಂ ನಾಮ ತದ್ಭವೇತ್ ॥೩॥

ಕರಣಾನಾಂ ಸಮಾಯೋಗಃ ಖಂಡಮಿತ್ಯಭಿಧೀಯತೇ ।<br/>
ಖಂಡೈಸ್ತ್ರಿಭಿಶ್ಚತುರ್ಭಿರ್ವಾ ಸಂಯುಕ್ತಂ ಮಂಡಲಂ ಭವೇತ್ ॥೪॥

ಚಾರೀಭಿಃ ಪ್ರಸೃತಂ ನೃತ್ತಂ ಚಾರೀಭಿಶ್ಚೇಷ್ಟಿತಂ ತಥಾ ।<br/>
ಚಾರೀಭಿಃ ಶಸ್ತ್ರಮೋಕ್ಷಶ್ಚ ಚಾರ್ಯೋ ಯುದ್ಧೇ ಚ ಕೀರ್ತಿತಾಃ ॥೫॥

ಯದೇತತ್ಪ್ರಸ್ತುತಂ ನಾಟ್ಯಂ ತಚ್ಚಾರೀಷ್ವೇವ ಸಂಜ್ಞಿತಮ್ ।<br/>
ನಹಿ ಚಾರ್ಯಾ ವಿನಾ ಕಿಂಚಿನ್ನಾಟ್ಯೇಽಂಗಂ ಸಂಪ್ರವರ್ತತೇ ॥೬॥

ತಸ್ಮಾಚ್ಚಾರೀವಿಧಾನಸ್ಯ ಸಂಪ್ರವಕ್ಷ್ಯಾಮಿ ಲಕ್ಷಣಮ್ ।<br/>
ಯಾ ಯಸ್ಮಿಂಸ್ತು ಯಥಾ ಯೋಜ್ಯಾ ನೃತ್ತೇ ಯುದ್ಧೇ ಗತೌ ತಥಾ ॥೭॥

ಸಮಪಾದಾ ಸ್ಥಿತಾವರ್ತಾ ಶಕಟಾಸ್ಯಾ ತಥೈವ ಚ ।<br/>
ಅಧ್ಯರ್ಧಿಕಾ ಚಾಷಗತಿರ್ವಿಚ್ಯವಾ ಚ ತಥಾಪರಾ ॥೮॥

ಏಡಕಾಕ್ರೀಡಿತಾ ಬದ್ಧಾ ಉರುದ್ವೃತ್ತಾ ತಥಾಡ್ಡಿತಾ ।<br/>
ಉತ್ಸ್ಪಂದಿತಾ ಚ ಜನಿತಾ ಸ್ಯಂದಿತಾ ಚಾಪಸ್ಯಂದಿತಾ ॥೯॥

ಸಮೋತ್ಸರಿತಮತ್ತಲ್ಲೀ ಮತ್ತಲ್ಲೀ ಚೇತಿ ಷೋಡಶ ।<br/>
ಏತಾ ಭೌಮ್ಯಃ ಸ್ಮೃತಾಶ್ಚಾರ್ಯಃ ಶ‍ೃಣುತಾಕಾಶಿಕೀಃ ಪುನಃ ॥೧೦॥

ಅತಿಕ್ರಾಂತಾ ಹ್ಯಪಕ್ರಾಂತಾ ಪಾರ್ಶ್ವಕ್ರಾಂತಾ ತಥೈವ ಚ ।<br/>
ಊರ್ಧ್ವಜಾನುಶ್ಚ ಸೂಚೀ ಚ ತಥಾ ನೂಪುರಪಾದಿಕಾ ॥೧೧॥

ಡೋಲಪಾದಾ ತಥಾಕ್ಷಿಪ್ತಾ ಆವಿದ್ಧೋದ್ವೃತ್ತಸಂಜ್ಞಿತೇ ।<br/>
ವಿದ್ಯುದ್ಭ್ರಾಂತಾ ಹ್ಯಲಾತಾ ಚ ಭುಜಂಗತ್ರಾಸಿತಾ ತಥಾ ॥೧೨॥

ಮೃಗಪ್ಲುತಾ ಚ ದಂಡಾ ಚ ಭ್ರಮರೀ ಚೇತಿ ಷೋಡಶ ।<br/>
ಆಕಾಶಿಕ್ಯಃ ಸ್ಮೃತಾ ಹ್ಯೇತಾ ಲಕ್ಷಣಂ ಚ ನಿಬೋಧತ ॥೧೩॥

ಪಾದೈರ್ನಿರಂತರಕೃತೈಸ್ತಥಾ ಸಮನಖೈರಪಿ ।<br/>
ಸಮಪಾದಾ ಸ್ಮೃತಾ ಚಾರೀ ವಿಜ್ಞೇಯಾ ಸ್ಥಾನಸಂಶ್ರಯಾ ॥೧೪॥

ಭೂಮಿಘೃಷ್ಟೇನ ಪಾದೇನ ಕೃತ್ವಾಭ್ಯಂತರಮಂಡಲಮ್।<br/>
ಪುನರುತ್ಸಾದಯೇದನ್ಯಂ ಸ್ಥಿತಾವರ್ತ್ತಾ ತು ಸಾ ಸ್ಮೃತಾ ॥೧೫॥

ನಿಷಣ್ಣಾಂಗಸ್ತು ಚರಣಂ ಪ್ರಸಾರ್ಯ ತಲಸಂಚರಮ್।<br/>
ಉದ್ವಾಹಿತಮುರಃ ಕೃತ್ವಾ ಶಕಟಾಸ್ಯಾಂ ಪ್ರಯೋಜಯೇತ್ ॥೧೬॥

ಸವ್ಯಸ್ಯ ಪೃಷ್ಠತೋ ವಾಮಶ್ಚರಣಸ್ತು ಯದಾ ಭವೇತ್ ।<br/>
ತಸ್ಯಾಪಸರ್ಪಣಂ ಚೈವ ಜ್ಞೇಯಾ ಸಾಧ್ಯರ್ಧಿಕಾ ಬುಧೈಃ ॥೧೭॥

ಪಾದಃ ಪ್ರಸಾರಿತಃ ಸವ್ಯಃ ಪುನಶ್ಚೈವೋಪಸರ್ಪಿತಃ ।<br/>
ವಾಮಃ ಸವ್ಯಾಪಸರ್ಪೀ ಚ ಚಾಷಗತ್ಯಾಂ ವಿಧೀಯತೇ ॥೧೮॥

ವಿಚ್ಯವಾತ್ ಸಮಪಾದಾಯಾ ವಿಚ್ಯವಾಂ ಸಂಪ್ರಯೋಜಯೇತ್ ।<br/>
ನಿಕುಟ್ಟಯಂಸ್ತಲಾಗ್ರೇಣ ಪಾದಸ್ಯ ಧರಣೀತಲಮ್॥೧೯॥

ತಲಸಂಚರಪಾದಾಭ್ಯಾಮುತ್ಪ್ಲುತ್ಯ ಪತನಂ ತು ಯತ್ ।<br/>
ಪರ್ಯಾಯತಶ್ಚ ಕ್ರಿಯತೇ ಏಡಕಾಕ್ರೀಡಿತಾ ತು ಸಾ ॥೨೦॥

ಅನ್ಯೋನ್ಯಜಂಘಾಸಂವೇಗಾತ್ ಕೃತ್ವಾ ತು ಸ್ವಸ್ತಿಕಂ ತತಃ ।<br/>
ಊರುಭ್ಯಾಮ್ ವಲನಂ ಯಸ್ಮಾತ್ ಸಾ ಬದ್ಧಾ ಚಾರ್ಯುದಾಹೃತಾ ॥೨೧॥

ತಲಸಂಚರಪಾದಸ್ಯ ಪಾರ್ಷ್ಣಿರ್ಬಾಹ್ಯೋನ್ಮುಖೀ ಯದಾ ।<br/>
ಜಂಘಾಂಚಿತಾ ತಥೋದ್ವೃತ್ತಾ ಊರುದ್ವೃತ್ತೇತಿ ಸಾ ಸ್ಮೃತಾ ॥೨೨॥

ಅಗ್ರತಃ ಪೃಷ್ಠತೋ ವಾಪಿ ಪಾದಸ್ತು ತಲಸಂಚರಃ ।<br/>
ದ್ವಿತೀಯಪಾದೋ ನಿರ್ಘೃಷ್ಟಃ ಯಸ್ಯಾಂ ಸ್ಯಾದಡ್ಡಿತಾ ತು ಸಾ॥೨೩॥

ಶನೈಃ ಪಾದೋ ನಿವರ್ತೇತ ಬಾಹ್ಯೇನಾಭ್ಯಂತರೇಣ ಚ ।<br/>
ಯದ್ರೇಚಕಾನುಸಾರೇಣ ಸಾ ಚಾರ್ಯುತ್ಸ್ಯಂದಿತಾ ಸ್ಮೃತಾ ॥೨೪॥

ಮುಷ್ಟಿಹಸ್ತಶ್ಚ ವಕ್ಷಃಸ್ಥಃ ಕರೋಽನ್ಯಶ್ಚ ಪ್ರವರ್ತಿತಃ ।<br/>
ತಲಸಂಚರಪಾದಶ್ಚ ಜನಿತಾ ಚಾರ್ಯುದಾಹೃತಾ ॥೨೫॥

ಪಂಚತಾಲಾಂತರಂ ಪಾದಂ ಪ್ರಸಾರ್ಯ ಸ್ಯಂದಿತಾಂ ನ್ಯಸೇತ್ ।<br/>
ದ್ವಿತೀಯೇನ ತು ಪಾದೇನ ತಥಾಪಸ್ಯಂದಿತಾಮಪಿ ॥೨೬॥

ತಲಸಂಚರಪಾದಾಭ್ಯಾಮ್ ಘೂರ್ಣಮಾನೋಪಸರ್ಪಣೈಃ ।<br/>
ಸಮೋತ್ಸರಿತಮತ್ತಲ್ಲೀ ವ್ಯಾಯಾಮೇ ಸಮುದಾಹೃತಾ ॥೨೭॥

ಉಭಾಭ್ಯಾಮಪಿ ಪಾದಾಭ್ಯಾಂ ಘೂರ್ಣಮಾನೋಪಸರ್ಪಣೈಃ ।<br/>
ಉದ್ವೇಷ್ಟಿತಾಪವಿದ್ಧೈಶ್ಚ ಹಸ್ತೈರ್ಮತ್ತಲ್ಲ್ಯುದಾಹೃತಾ ॥೨೮॥

ಏತಾ ಭೌಮ್ಯಃ ಸ್ಮೃತಾಶ್ಚಾರ್ಯೋ ನಿಯುದ್ಧಕರಣಾಶ್ರಯಾಃ ।<br/>
ಆಕಾಶಕೀನಾಂ ಚಾರೀಣಾಂ ಸಂಪ್ರವಕ್ಷ್ಯಾಮಿ ಲಕ್ಷಣಮ್ ॥೨೯॥

ಕುಂಚಿತಂ ಪಾದಮುತ್ಕ್ಷಿಪ್ಯ ಪುರತಃ ಸಂಪ್ರಸಾರಯೇತ್ ।<br/>
ಉತ್ಕ್ಷಿಪ್ಯ ಪಾತಯೇಚ್ಚೈನಮತಿಕ್ರಾಂತಾ ತು ಸಾ ಸ್ಮೃತಾ ॥೩೦॥

ಊರುಭ್ಯಾಂ ವಲನಂ ಕೃತ್ವಾ ಕುಂಚಿತಂ ಪಾದಮುದ್ಧರೇತ್ ।<br/>
ಪಾರ್ಶ್ವೇ ವಿನಿಕ್ಷಿಪೇಚ್ಚೈನಮಪಕ್ರಾಂತಾ ತು ಸಾ ಸ್ಮೃತಾ ॥೩೧॥

ಕುಂಚಿತಂ ಪಾದಮುತ್ಕ್ಷಿಪ್ಯ ಪಾರ್ಶ್ವೇನೋತ್ಪತನಂ ನ್ಯಸೇತ್ ।<br/>
ಉದ್ಘಟ್ಟಿತೇನ ಪಾದೇನ ಪಾರ್ಶ್ವಕ್ರಾಂತಾ ವಿಧೀಯತೇ ॥೩೨॥

ಕುಂಚಿತಂ ಪಾದಮುತ್ಕ್ಷಿಪ್ಯ ಜಾನುಸ್ತನಸಮಂ ನ್ಯಸೇತ್ ।<br/>
ದ್ವಿತೀಯಂ ಚ ಕ್ರಮಾತ್ ಸ್ತಬ್ಧಮೂರ್ಧ್ವಜಾನುಃ ಪ್ರಕೀರ್ತಿತಾ ॥೩೩॥

ಕುಂಚಿತಂ ಪಾದಮುತ್ಕ್ಷಿಪ್ಯ ಜಾನೂರ್ಧ್ವಂ ಸಂಪ್ರಸಾರಯೇತ್ ।<br/>
ಪಾತಯೇಚ್ಚಾಗ್ರಯೋಗೇನ ಸಾ ಸೂಚೀ ಪರಿಕೀರ್ತಿತಾ ॥೩೪॥

ಪೃಷ್ಠತೋ ಹ್ಯಂಚಿತಂ ಕೃತ್ವಾ ಪಾದಮಗ್ರತಲೇನ ತು ।<br/>
ದ್ರುತಂ ನಿರ್ಯಾತಯೇದ್ಭೂಮೌ ಚಾರೀ ನೂಪುರಪಾದಿಕಾ ॥೩೫॥

ಕುಂಚಿತಂ ಪಾದಮುತ್ಕ್ಷಿಪ್ಯ ಪಾರ್ಶ್ವಾತ್ಪಾರ್ಶ್ವಂ ತು ದೋಲಯೇತ್ ।<br/>
ಪಾತಯೇದಂಚಿತಂ ಚೈವಂ ದೋಲಪಾದಾ ತು ಸಾ ಸ್ಮೃತಾ ॥೩೬॥

ಕುಂಚಿತಂ ಪಾದಮುತ್ಕ್ಷಿಪ್ಯ ಆಕ್ಷಿಪ್ಯ ತ್ವಂಚಿತಂ ನ್ಯಸೇತ್ ।<br/>
ಜಂಘಾಸ್ವಸ್ತಿಕಸಂಯುಕ್ತಾ ಚಾಕ್ಷಿಪ್ತಾ ನಾಮ ಸಾ ಸ್ಮೃತಾ ॥೩೭॥

ಸ್ವಸ್ತಿಕಸ್ಯಾಗ್ರತಃ ಪಾದಃ ಕುಂಚಿತಸ್ತು ಪ್ರಸಾರಿತಃ ।<br/>
ನಿಪತೇದಂಚಿತಾವಿದ್ಧ ಆವಿದ್ಧಾ ನಾಮ ಸಾ ಸ್ಮೃತಾ ॥೩೮॥

ಪಾದಮಾವಿದ್ಧಮಾವೇಷ್ಟ್ಯ ಸಮುತ್ಕ್ಷಿಪ್ಯ ನಿಪಾತಯೇತ್ ।<br/>
ಪರಿವೃತ್ತ್ಯ ದ್ವಿತೀಯಂ ಚ ಸೋದ್ವೃತ್ತಾ ಚಾರ್ಯುದಾಹೃತಾ ॥೩೯॥

ಪೃಷ್ಠತೋ ವಲಿತಂ ಪಾದಂ ಶಿರೋಘೃಷ್ಟಂ ಪ್ರಸಾರಯೇತ್ ।<br/>
ಸರ್ವತೋ ಮಂಡಲಾವಿದ್ಧಂ ವಿದ್ಯುದ್ಭ್ರಾಂತಾ ತು ಸಾ ಸ್ಮೃತಾ ॥೪೦॥

ಪೃಷ್ಠಃ ಪ್ರಸಾರಿತಃ ಪಾದೋ ವಲಿತೋಽಭ್ಯಂತರೀಕೃತಃ ।<br/>
ಪಾರ್ಷ್ಣಿಪ್ರಪತಿತಶ್ಚೈವ ಹ್ಯಲಾತಾ ಸಂಪ್ರಕೀರ್ತಿತಾ ॥೪೧॥

ಕುಂಚಿತಂ ಪಾದಮುತ್ಕ್ಷಿಪ್ಯ ತ್ರ್ಯಶ್ರಮೂರುಂ ವಿವರ್ತಯೇತ್ ।<br/>
ಕಟಿಜಾನುವಿವರ್ತಾಚ್ಚ ಭುಜಂಗತ್ರಾಸಿತಾ ಭವೇತ್ ॥೪೨॥

ಅತಿಕ್ರಾಂತಕ್ರಮಂ ಕೃತ್ವಾ ಸಮುತ್ಪ್ಲುತ್ಯ ನಿಪಾತಯೇತ್ ।<br/>
ಜಂಘಾಂಚಿತೋಪರಿಕ್ಷಿಪ್ತಾ ಸಾ ಜ್ಞೇಯಾ ಹರಿಣಪ್ಲುತಾ ॥೪೩॥

ನೂಪುರಂ ಚರಣಂ ಕೃತ್ವಾ ಪುರತಃ ಸಂಪ್ರಸಾರಯೇತ್ ।<br/>
ಕ್ಷಿಪ್ರಮಾವಿದ್ಧಕರಣಂ ದಂಡಪಾದಾ ತು ಸಾ ಸ್ಮೃತಾ ॥೪೪॥

ಅತಿಕ್ರಾಂತಕ್ರಮಂ ಕೃತ್ವಾ ತ್ರಿಕಂ ತು ಪರಿವರ್ತಯೇತ್ ।<br/>
ದ್ವಿತೀಯಪಾದಭ್ರಮಣಾತ್ತಲೇನ ಭ್ರಮರೀ ಸ್ಮೃತಾ ॥೪೫॥

ಆಕಾಶಿಕ್ಯಃ ಸ್ಮೃತಾ ಹ್ಯೇತಾ ಲಲಿತಾಂಗಕ್ರಿಯಾತ್ಮಕಾಃ ।<br/>
ಧನುರ್ವಜ್ರಾಸಿಶಸ್ತ್ರಾಣಾಂ ಪ್ರಯೋಕ್ತವ್ಯಾ ಪ್ರಯೋಕ್ತೃಭಿಃ ॥೪೬॥

ಅಗ್ರಗೌ ಪೃಷ್ಠಗೌ ವಾಪಿ ಹ್ಯನುಗೌ ಚಾಪಿ ಯೋಗತಃ ।<br/>
ಪಾದಯೋಸ್ತು ದ್ವಿಜಾ ಹಸ್ತೌ ಕರ್ತವ್ಯೌ ನಾಟ್ಯಯೋಕ್ತೃಭಿಃ ॥೪೭॥

ಯತಃ ಪಾದಸ್ತತೋ ಹಸ್ತೋ ಯತೋ ಹಸ್ತಸ್ತತಸ್ತ್ರಿಕಮ್ ।<br/>
ಪಾದಸ್ಯ ನಿರ್ಗಮಂ ಜ್ಞಾತ್ವಾ ತಥೋಪಾಂಗಾನಿ ಯೋಜಯೇತ್ ॥೪೮॥

ಪಾದಚಾರ್ಯಾಂ ಯಥಾ ಪಾದೋ ಧರಣೀಮೇವ ಗಚ್ಛತಿ ।<br/>
ಏವಂ ಹಸ್ತಶ್ಚರಿತ್ವಾ ತು ಕಟಿದೇಶಂ ಸಮಾಶ್ರಯೇತ್ ॥೪೯॥

ಏತಾಶ್ಚಾರ್ಯೋ ಮಯಾ ಪ್ರೋಕ್ತಾ ಲಲಿತಾಂಗಕ್ರಿಯಾತ್ಮಕಾಃ ।<br/>
ಸ್ಥಾನಾನ್ಯಾಸಾಂ ಪ್ರವಕ್ಷ್ಯಾಮಿ ಸರ್ವಶಸ್ತ್ರವಿಮೋಕ್ಷಣೇ ॥೫೦॥

ವೈಷ್ಣವಂ ಸಮಪಾದಂ ಚ ವೈಶಾಖಂ ಮಂಡಲಂ ತಥಾ ।<br/>
ಪ್ರತ್ಯಾಲೀಢಂ ತಥಾಲೀಢಂ ಸ್ಥಾನಾನ್ಯೇತಾನಿ ಷಣ್ ನೃಣಾಮ್ ॥೫೧॥

ದ್ವೌ ತಾಲಾವರ್ಧತಾಲಶ್ಚ ಪಾದಯೋರಂತರಂ ಭವೇತ್ ।<br/>
ತಯೋಃ ಸಮಸ್ಥಿತಸ್ತ್ವೇಕಃ ತ್ರ್ಯಶ್ರಃ ಪಕ್ಷಸ್ಥಿತೋಽಪರಃ ॥೫೨॥

ಕಿಂಚಿದಂಚಿತಜಂಘಂ ಚ ಸೌಷ್ಠವಾಂಗಪುರಸ್ಕೃತಮ್ ।<br/>
ವೈಷ್ಣವಂ ಸ್ಥಾನಮೇತದ್ಧಿ ವಿಷ್ಣುರತ್ರಾಧಿದೈವತಮ್ ॥೫೩॥

ಸ್ಥಾನೇನಾನೇನ ಕರ್ತವ್ಯಃ ಸಂಲ್ಲಾಪಸ್ತು ಸ್ವಭಾವಜಃ ।<br/>
ನಾನಾಕಾರ್ಯಾಂತರಾಪೇತೈರ್ನೃಭಿರುತ್ತಮಮಧ್ಯಮೈಃ ॥೫೪॥

ಚಕ್ರಸ್ಯ ಮೋಕ್ಷಣೇ ಚೈವ ಧಾರಣೇ ಧನುಷಸ್ತಥಾ ।<br/>
ಧೈರ್ಯದಾನಾಂಗಲೀಲಾಸು ತಥಾ ಕ್ರೋಧೇ ಪ್ರಯೋಜಯೇತ್ ॥೫೫॥

ಇದಮೇವ ವಿಪರ್ಯಸ್ತಂ ಪ್ರಣಯಕ್ರೋಧ ಇಷ್ಯತೇ ।<br/>
ಉಪಾಲಂಭಕೃತೇ ಚೈವ ಪ್ರಣಯೋದ್ವೇಗಯೋಸ್ತಥಾ ॥೫೬॥

ಶಂಕಾಸೂಯೋಗ್ರತಾಚಿಂತಾಮತಿಸ್ಮೃತಿಷು ಚೈವ ಹಿ ।<br/>
ದೈನ್ಯೇ ಚಪಲತಾಯೋಗೇ ಗರ್ವಾಭೀಷ್ಟೇಷು ಶಕ್ತಿಷು ॥೫೭॥

ಶೃಂಗಾರಾದ್ಭುತಬೀಭತ್ಸವೀರಪ್ರಾಧಾನ್ಯಯೋಜಿತಮ್ ।<br/>
ಸಮಪಾದೇ ಸಮೌ ಪಾದೌ ತಾಲಮಾತ್ರಾಂತರಸ್ಥಿತೌ ॥೫೮॥

ಸ್ವಭಾವಸೌಷ್ಠವೋಪೇತೌ ಬ್ರಹ್ಮಾ ಚಾತ್ರಾಧಿದೈವತಮ್ ।<br/>
ಅನೇನ ಕಾರ್ಯಂ ಸ್ಥಾನೇನ ವಿಪ್ರಮಂಗಲಧಾರಣಮ್ ॥೫೯॥

ರೂಪಣೇ ಪಕ್ಷಿಣಾಂ ಚೈವ ವರಂ ಕೌತುಕಮೇವ ಚ ।<br/>
ಸ್ವಸ್ಥಾನಂ ಸ್ಯಂದನಸ್ಥಾನಾಂ ವಿಮಾನಸ್ಥಾಯಿನಾಮಪಿ ॥೬೦॥

ಲಿಂಗಸ್ಥಾನಾಂ ವ್ರತಸ್ಥಾನಾಂ ಸ್ಥಾನಮೇತತ್ತು ಕಾರಯೇತ್ ।<br/>
ತಾಲಾಸ್ತ್ರಯೋಽರ್ಧತಾಲಶ್ಚ ಪಾದಯೋರಂತರಂ ಭವೇತ್ ॥೬೧॥

ತಾಲಾಂಸ್ತ್ರೀನರ್ಧತಾಲಾಂಶ್ಚ ನಿಷಣ್ಣೋರುಂ ಪ್ರಕಲ್ಪಯೇತ್ ।<br/>
ತ್ರ್ಯಶ್ರೌ ವಕ್ಷಃಸ್ಥಿತೌ ಚೈವ ತತ್ರ ಪಾದೋ ಪ್ರಯೋಜಯೇತ್ ॥೬೨॥

ವೈಶಾಖಸ್ಥಾನಮೇತದ್ಧಿ ಸ್ಕಂದಶ್ಚಾತ್ರಾಧಿದೈವತಮ್ ।<br/>
ಸ್ಥಾನೇನಾನೇನ ಕರ್ತವ್ಯಮಶ್ವಾನಾಂ ವಾಹನಂ ಬುಧೈಃ ॥೬೩॥

ವ್ಯಾಯಾಮನಿರ್ಗಮಶ್ಚೈವ ಸ್ಥೂಲಪಕ್ಷಿನಿರೂಪಣಮ್ ।<br/>
ಶರಾಣಾಂ ಚ ಸಮುತ್ಕ್ಷೇಪೋ ವ್ಯಾಯಾಮಕರಣೇ ತಥಾ ॥೬೪॥

ರೇಚಕೇಷು ಚ ಕರ್ತವ್ಯಮಿದಮೇವ ಪ್ರಯೋಕ್ತೃಭಿಃ ।<br/>
ಐಂದ್ರೇ ತು ಮಂಡಲೇ ಪಾದೌ ಚತುಸ್ತಾಲಾಂತರಸ್ಥಿತೌ ॥೬೫॥

ತ್ರ್ಯಶ್ರೌ ಪಕ್ಷಃಸ್ಥಿತೌ ಚೈವ ಕಟಿಜಾನೂ ಸಮೌ ತಥಾ ।<br/>
ಧನುರ್ವಜ್ರಾಸಿಶಸ್ತ್ರಾಣಿ ಮಂಡಲೇನ ಪ್ರಯೋಜಯೇತ್ ॥೬೬॥

ವಾಹನಂ ಕುಂಜರಾಣಾಂ ತು ಸ್ಥೂಲಪಕ್ಷಿನಿರೂಪಣಮ್ ।<br/>
ಅಸ್ಯೈವ ದಕ್ಷಿಣಂ ಪಾದಂ ಪಂಚ ತಾಲಾನ್ ಪ್ರಸಾರ್ಯ ತು ॥೬೭॥

ಆಲೀಢಂ ಸ್ಥಾನಕಂ ಕುರ್ಯಾದ್ ರುದ್ರಶ್ಚಾತ್ರಾಧಿದೈವತಮ್ ।<br/>
ಅನೇನ ಕಾರ್ಯಂ ಸ್ಥಾನೇನ ವೀರರೌದ್ರಕೃತಂ ತು ಯತ್ ॥೬೮॥

ಉತ್ತರೋತ್ತರಸಂಜಲ್ಪೋ ರೋಷಾಮರ್ಷಕೃತಸ್ತು ಯಃ ।<br/>
ಮಲ್ಲಾನಾಂಚೈವ ಸಂಫೇಟಃ ಶತ್ರೂಣಾಂ ಚ ನಿರೂಪಣಮ್ ॥೬೯॥

ತಥಾಭಿದ್ರವಣಂ ಚೈವ ಶಸ್ತ್ರಾಣಾಂ ಚೈವ ಮೋಕ್ಷಣಮ್ ।<br/>
ಕುಂಚಿತಂ ದಕ್ಷಿಣಂ ಕೃತ್ವಾ ವಾಮಂ ಪಾದಂ ಪ್ರಸಾರ್ಯ ಚ ॥೭೦॥

ಆಲೀಢಪರಿವರ್ತಸ್ತು ಪ್ರತ್ಯಾಲೀಢಮಿತಿ ಸ್ಮೃತಮ್ ।<br/>
ಆಲೀಢಸಂಹಿತಂ ಶಸ್ತ್ರಂ ಪ್ರತ್ಯಾಲೀಢೇನ ಮೋಕ್ಷಯೇತ್ ॥೭೧॥

ನಾನಾಶಸ್ತ್ರವಿಮೋಕ್ಷೋ ಹಿ ಕಾರ್ಯೋಽನೇನ ಪ್ರಯೋಕ್ತೃಭಿಃ ।<br/>
ನ್ಯಾಯಾಚ್ಚೈವ ಹಿ ವಿಜ್ಞೇಯಾಶ್ಚತ್ವಾರಃ ಶಸ್ತ್ರಮೋಕ್ಷಣೇ ॥೭೨॥

ಭಾರತಃ ಸಾತ್ವತಶ್ಚೈವ ವಾರ್ಷಗಣ್ಯೋಽಥ ಕೈಶಿಕಃ ।<br/>
ಭಾರತೇ ತು ಕಟೀಚ್ಛೇದ್ಯಂ ಪಾದಚ್ಛೇದ್ಯಂ ತು ಸಾತ್ವತೇ ॥೭೩॥

ವಕ್ಷಸೋ ವಾರ್ಷಗಣ್ಯೇ ತು ಶಿರಶ್ಛೇದ್ಯಂತು ಕೈಶಿಕೇ ।<br/>
ಏಭಿಃ ಪ್ರಯೋಕ್ತೃಭಿರ್ನ್ಯಾಯೈರ್ನಾನಾಚಾರೀಸಮುತ್ಥಿತೈಃ ॥೭೪॥

ಪ್ರವಿಚಾರ್ಯ ಪ್ರಯೋಕ್ತವ್ಯಂ ನಾನಾಶಸ್ತ್ರವಿಮೋಕ್ಷಣೇ ।<br/>
ನ್ಯಾಯಾಶ್ರಿತೈರಂಗಹಾರೈರ್ನ್ಯಾಯಾಚ್ಚೈವ ಸಮುತ್ಥಿತೈಃ ॥೭೫॥

ಯಸ್ಮಾದ್ ಯುದ್ಧಾನಿ ವರ್ತಂತೇ ತಸ್ಮಾನ್ನ್ಯಾಯಾಃ ಪ್ರಕೀರ್ತಿತಾಃ ।<br/>
ವಾಮಹಸ್ತೇ ವಿನಿಕ್ಷಿಪ್ಯ ಖೇಟಕಂ ಶಸ್ತ್ರಫೇಟಕಮ್ ॥೭೬॥

ಶಸ್ತ್ರಮಾದಾಯ ಹಸ್ತೇನ ಪ್ರವಿಚಾರಮಥಾಚರೇತ್ ।<br/>
ಪ್ರಸಾರ್ಯ ಚ ಕರೌ ಸಮ್ಯಕ್ ಪುನರಾಕ್ಷಿಪ್ಯ ಚೈವ ಹಿ ॥೭೭॥

ಖೇಟಕಂ ಭ್ರಾಮಯೇತ್ ಪಶ್ಚಾತ್ ಪಾರ್ಶ್ವಾತ್ ಪಾರ್ಶ್ವಮಥಾಪಿ ಚ ।<br/>
ಶಿರಃಪರಿಗಮಶ್ಚಾಪಿ ಕಾರ್ಯಃ ಶಸ್ತ್ರೇಣ ಯೋಕ್ತೃಭಿಃ ॥೭೮॥

ಕಪೋಲಸ್ಯಾಂತರೇ ವಾಪಿ ಶಸ್ತ್ರಸ್ಯೋದ್ವೇಷ್ಟನಂ ತಥಾ ।<br/>
ಪುನಶ್ಚ ಖಡ್ಗಹಸ್ತೇನ ಲಲಿತೋದ್ವೇಷ್ಟಿತೇನ ಚ ॥೭೯॥

ಖೇಟಕೇನ ಚ ಕರ್ತವ್ಯಃ ಶಿರಃಪರಿಗಮೋ ಬುಧೈಃ ।<br/>
ಏವಂ ಪ್ರಚಾರಃ ಕರ್ತವ್ಯೋ ಭಾರತೇ ಶಸ್ತ್ರಮೋಕ್ಷಣೇ ॥೮೦॥

ಸಾತ್ವತೇ ಚ ಪ್ರವಕ್ಷ್ಯಾಮಿ ಪ್ರವಿಚಾರಂ ಯಥಾವಿಧಿಃ ।<br/>
ಸ ಏವ ಪ್ರವಿಚಾರಸ್ತು ಖಡ್ಗಖೇಟಕಯೋಃ ಸ್ಮೃತಃ ॥೮೧॥

ಕೇವಲಂ ಪೃಷ್ಠತಃ ಶಸ್ತ್ರಂ ಕರ್ತವ್ಯಂ ಖಲು ಸಾತ್ವತೇ ।<br/>
ಗತಿಶ್ಚ ವಾರ್ಷಗಣ್ಯೇಽಪಿ ಸಾತ್ವತೇನ ಕ್ರಮೇಣ ತು ॥೮೨॥

ಶಸ್ತ್ರಖೇಟಕಯೋಶ್ಚಾಪಿ ಭ್ರಮಣಂ ಸಂವಿಧೀಯತೇ ।<br/>
ಶಿರಃ ಪರಿಗಮಸ್ತದ್ವಚ್ಛಸ್ತ್ರಸ್ಯೇಹ ಭವೇತ್ತಥಾ ॥೮೩॥

ಉರಸ್ಯುದ್ವೇಷ್ಟನಂ ಕಾರ್ಯಂ ಶಸ್ತ್ರಸ್ಯಾಂಶೇಽಥವಾ ಪುನಃ ।<br/>
ಭಾರತೇ ಪ್ರವಿಚಾರೋಽಯಂ ಕರ್ತವ್ಯಃ ಸ ತು ಕೈಶಿಕೇ ॥೮೪॥

ವಿಭ್ರಮಯ್ಯ ತಥಾ ಶಸ್ತ್ರಂ ಕೇವಲಂ ಮೂರ್ಧ್ನಿ ಪಾತಯೇತ್ ।<br/>
ಪ್ರವಿಚಾರಾ ಪ್ರಯೋಕ್ತವ್ಯಾ ಹ್ಯೇವಮೇತೇಽಂಗಲೀಲಯಾ ॥೮೫॥

ಧನುರ್ವಜ್ರಾಸಿಶಸ್ತ್ರಾಣಾಂ ಪ್ರಯೋಕ್ತವ್ಯಾ ವಿಮೋಕ್ಷಣೇ ।<br/>
ನ ಭೇದ್ಯಂ ನಾಪಿ ತು ಚ್ಛೇದ್ಯಂ ನ ಚಾಪಿ ರುಧಿರಸ್ರುತಿಃ ॥೮೬॥

ರಂಗೇ ಪ್ರಹರಣೇ ಕಾರ್ಯೋ ನ ಚಾಪಿ ವ್ಯಕ್ತಘಾತನಮ್ ।<br/>
ಸಂಜ್ಞಾಮಾತ್ರೇಣ ಕರ್ತವ್ಯಂ ಶಸ್ತ್ರಾಣಾಂ ಮೋಕ್ಷಣಂ ಬುಧೈಃ ॥೮೭॥

ಅಥವಾಭಿನಯೋಪೇತಂ ಕುರ್ಯಾಚ್ಛೇದ್ಯಂ ವಿಧಾನತಃ ।<br/>
ಅಂಗಸೌಷ್ಠವಸಂಯುಕ್ತೈರಂಗಹಾರೈರ್ವಿಭೂಷಿತಮ್ ॥೮೮॥

ವ್ಯಾಯಾಮಂ ಕಾರಯೇತ್ ಸಮ್ಯಕ್ ಲಯತಾಲಸಮನ್ವಿತಮ್ ।<br/>
ಸೌಷ್ಠವೇ ಹಿ ಪ್ರಯತ್ನಸ್ತು ಕಾರ್ಯೋ ವ್ಯಾಯಾಮಸೇವಿಭಿಃ ॥೮೯॥

ಸೌಷ್ಠವೇ ಲಕ್ಷಣಂ ಪ್ರೋಕ್ತಂ ವರ್ತನಾಕ್ರಮಯೋಜಿತಮ್ ।<br/>
ಶೋಭಾ ಸರ್ವೈವ ನಿತ್ಯಂ ಹಿ ಸೌಷ್ಠವಂ ಸಮುಪಾಶ್ರಿತಾ ॥೯೦॥

ಅಚಂಚಲಮಕುಬ್ಜಂ ಚಾಸನ್ನಗಾತ್ರಮಥಾಪಿ ಚ ।<br/>
ನಾತ್ಯುಚ್ಚಂ ಚಲಪಾದಂಚ ಸೌಷ್ಠವಾಂಗಂ ಪ್ರಯೋಜಯೇತ್ ॥೯೧॥

ಕಟೀ ಕರ್ಣಸಮಾ ಯತ್ರ ಕೂರ್ಪರಾಂಸಶಿರಸ್ತಥಾ ।<br/>
ಸಮುನ್ನತಮುರಶ್ಚೈವ ಸೌಷ್ಠವಂ ನಾಮ ತದ್ಭವೇತ್ ॥೯೨॥

ನಹಿ ಸೌಷ್ಠವಹೀನಾಂಗಃ ಶೋಭತೇ ನಾಟ್ಯನೃತ್ತಯೋಃ ।<br/>
ಅತ್ರ ನಿತ್ಯಂ ಪ್ರಯತ್ನೋ ಹಿ ವಿಧೇಯೋ ಮಧ್ಯಮೋತ್ತಮೈಃ ॥೯೩॥

ನಾಟ್ಯಂ ನೃತ್ತಂ ಚ ಸರ್ವಂ ಹಿ ಸೌಷ್ಠವೇ ಸಂಪ್ರತಿಷ್ಠಿತಮ್ ।<br/>
ಕಟೀನಾಮಭಿಚರೌ ಹಸ್ತೌ ವಕ್ಷಶ್ಚೈವ ಸಮುನ್ನತಮ್ ॥೯೪॥

ವೈಷ್ಣವಂ ಸ್ಥಾನಮಿತ್ಯಂಗಂ ಚತುರಶ್ರಮುದಾಹೃತಮ್ ।<br/>
ಪರಿಮಾರ್ಜನಮಾದಾನಂ ಸಂಧಾನಂ ಮೋಕ್ಷಣಮ್ ತಥಾ ॥೯೫॥

ಧನುಷಸ್ತು ಪ್ರಯೋಕ್ತವ್ಯಂ ಕರಣಂ ತು ಚತುರ್ವಿಧಮ್ ।<br/>
ಸಂಮಾರ್ಜನಂ ಪರಾಮರ್ಷಮಾದಾನಂ ಗ್ರಹಣಂ ಕ್ರಿಯಾ ॥೯೬॥

ಸಂಧಾನಂ ಶರವಿನ್ಯಾಸೋ ವಿಕ್ಷೇಪೋ ಮೋಕ್ಷಣಂ ಭವೇತ್ ।<br/>
ತೈಲಾಭ್ಯಕ್ತೇನ ಗಾತ್ರೇಣ ಯವಾಗೂಮೃದಿತೇನ ಚ ॥೯೭॥

ವ್ಯಾಯಾಮಂ ಕಾರಯೇತ್ ಶ್ರೀಮಾನ್ ಭಿತ್ತಾವಾಕಾಲಿಕೇ ತಥಾ ।<br/>
ಯೋಗ್ಯಾಯಾಂ ಮಾತೃಕಾ ಭಿತ್ತಿಸ್ತಸ್ಮಾದ್ಭಿತ್ತಿಂ ಸಮಾಶ್ರಯೇತ್ ॥೯೮॥

ಭಿತ್ತೌ ಪ್ರಸಾರಿತಾಂಗಂತು ವ್ಯಾಯಾಮಂ ಕಾರಯೇನ್ನರಮ್ ।<br/>
ಬಲಾರ್ಥಂ ಚ ನಿಷೇವೇತ ನಸ್ಯಂ ಬಸ್ತಿವಿಧಿಂ ತಥಾ ॥೯೯॥

ಸ್ನಿಗ್ಧಾನ್ಯನ್ಯಾನಿ ಚ ತಥಾ ರಸಕಂ ಪಾನಕಂ ತಥಾ ।<br/>
ಆಹಾರೇಽಧಿಷ್ಠಿತಾಃ ಪ್ರಾಣಾಃ ಪ್ರಾಣೇ ಯೋಗ್ಯಾಃ ಪ್ರತಿಷ್ಠಿತಾಃ ॥೧೦೦॥

ತಸ್ಮಾದ್ಯೋಗ್ಯಾಪ್ರಸಿಧ್ಯರ್ಥಮಾಹಾರೇ ಯತ್ನವಾನ್ ಭವೇತ್ ।<br/>
ಅಶುದ್ಧಕಾಯಂ ಪ್ರಕ್ಲಾಂತಮತೀವಕ್ಷುತ್ಪಿಪಾಸಿತಮ್ ॥೧೦೧॥

ಅತಿಪೀತಂ ತಥಾ ಭುಕ್ತಂ ವ್ಯಾಯಾಮಂ ನೈವ ಕಾರಯೇತ್ ।<br/>
ಅಚಲೈರ್ಮಧುರೈಗಾತ್ರೈಶ್ಚತುರಶ್ರೇಣ ವಕ್ಷಸಾ ॥೧೦೨॥

ವ್ಯಾಯಾಮಂ ಕಾರಯೇದ್ಧೀಮಾನ್ ನರಮಂಗಕ್ರಿಯಾತ್ಮಕಮ್ ।<br/>
ಏವಂ ವ್ಯಾಯಾಮಸಂಯೋಗೇ ಕಾರ್ಯಶ್ಚಾರೀಕೃತೋ ವಿಧಿಃ ॥೧೦೩॥

ಅತ ಊರ್ಧ್ವಂ ಪ್ರವಕ್ಷ್ಯಾಮಿ ಮಂಡಲಾನಾಂ ವಿಕಲ್ಪನಮ್ ।<br/>

ಇತಿ ಭರತೀಯೇ ನಾಟ್ಯಶಾಸ್ತ್ರೇ ಚಾರೀವಿಧಾನೋ ನಾಮ ದಶಮೋಽಧ್ಯಾಯಃ । 


---

[← Previous](chapter_9.md) | [Next →](chapter_11.md)
