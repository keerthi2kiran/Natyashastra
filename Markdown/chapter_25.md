# ನಾಟ್ಯಶಾಸ್ತ್ರ ಅಧ್ಯಾಯ ೨೫ 

## ॥ಶ್ರೀರಸ್ತು॥

## ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್

### ಅಥ ಪಂಚವಿಂಶೋಽಧ್ಯಾಯಃ । 

ಅಂಗಾಭಿನಯಸ್ಯೈವ ಯೋ ವಿಶೇಷಃ ಕ್ವಚಿತ್ ಕ್ವಚಿತ್ ।<br/>
ಅನುಕ್ತ ಉಚ್ಯತೇ ಚಿತ್ರಃ ಚಿತ್ರಾಭಿನಯಸ್ಸ್ಮೃತಃ ॥೧॥

ಉತ್ತಾನೌ ತು ಕರೌ ಕೃತ್ವಾ ಸ್ವಸ್ತಿಕೌ ಪಾರ್ಶ್ವಸಂಸ್ಥಿತೌ ।<br/>
ಉದ್ವಾಹಿತೇನ ಶಿರಸಾ ತಥಾ ಚೋರ್ಧ್ವನಿರೀಕ್ಷಣಾತ್ ॥೨॥

ಪ್ರಭಾತಂ ಗಗನಂ ರಾತ್ರಿಃ ಪ್ರದೋಷಂ ದಿವಸಂ ತಥಾ ।<br/>
ಋತೂನ್ ಘನಾನ್ ವನಾಂತಾಂಶ್ಚ ವಿಸ್ತೀರ್ಣಾಂಶ್ಚ ಜಲಾಶಯಾನ್ ॥೩॥

ದಿಶೋ ಗ್ರಹಾನ್ ಸನಕ್ಷತ್ರಾನ್ ಕಿಂಚಿತ್ ಸ್ವಸ್ಥಂ ಚ ಯದ್ಭವೇತ್ ।<br/>
ತಸ್ಯ ತ್ವಭಿನಯಃ ಕಾರ್ಯೋ ನಾನಾದೃಷ್ಟಿಸಮನ್ವಿತಃ ॥೪॥

ಏಭಿರೇವ ಕರೈರ್ಭೂಯಸ್ತೇನೈವ ಶಿರಸಾ ಪುನಃ ।<br/>
ಅಧೋ ನಿರೀಕ್ಷಣೇನಾಥ ಭೂಮಿಸ್ಥಾನ್ ಸಂಪ್ರದರ್ಶಯೇತ್ ॥೫॥

ಸ್ಪರ್ಶಸ್ಯ ಗ್ರಹಣೇನೈವ ತಥೋಲ್ಲುಕಸನೇನ ಚ ।<br/>
ಚಂದ್ರಜ್ಯೋಸ್ತ್ನಾಂ ಸುಖಂ ವಾಯುಂ ರಸಂ ಗಂಧಂ ಚ ನಿರ್ದಿಶೇತ್ ॥೬॥

ವಸ್ತ್ರಾವಕುಂಠನಾತ್ಸೂರ್ಯಂ ರಜೋಧೂಮಾನಿಲಾಂಸ್ತಥಾ ।<br/>
ಭೂಮಿತಾಪಮಥೋಷ್ಣಂ ಚ ಕುರ್ಯಾಚ್ಛಾಯಾಭಿಲಾಷತಃ ॥೭॥

ಊರ್ಧ್ವಾಕೇಕರದೃಷ್ಟಿಸ್ತು ಮಧ್ಯಾಹ್ನೇ ಸೂರ್ಯಮಾದಿಶೇತ್ ।<br/>
ಉದಯಾಸ್ತಗತಂ ಚೈವ ವಿಸ್ಮಯಾರ್ಥೈಃ ಪ್ರದರ್ಶಯೇತ್ ॥೮॥

ಯಾನಿ ಸೌಮ್ಯಾರ್ಥಯುಕ್ತಾನಿ ಸುಸ್ವಭಾವಕೃತಾನಿ ಚ ।<br/>
ಗಾತ್ರಸ್ಪರ್ಶೈಸ್ಸರೋಮಾಂಚೈಸ್ತೇಷಾಮಭಿನಯೋ ಭವೇತ್ ॥೯॥

ಯಾನಿ ಸ್ಯುಸ್ತೀಕ್ಷ್ಣರೂಪಾಣಿ ತಾನಿ ಚಾಭಿನಯೇತ್ಸುಧೀಃ ।<br/>
ಅಸಂಸ್ಪರ್ಶೈಸ್ತಥೋದ್ವೇಗೈಸ್ತಥಾ ಮುಖವಿಕುಂಠನೈಃ ॥೧೦॥

ಗಂಭೀರೋದಾತಸಂಯುಕ್ತಾನರ್ಥಾನಭಿನಯೇದ್ಬುಧಃ ।<br/>
ಸಾಟೋಪೈಶ್ಚ ಸಗರ್ವೈಶ್ಚ ಗಾತ್ರೈಃ ಸೌಷ್ಠವಸಂಯುತೈಃ ॥೧೧॥

ಯಜ್ಞೋಪವೀತದೇಶಸ್ಥಮರಾಲಂ ಹಾಸಮಾದಿಶೇತ್ ।<br/>
ಸ್ವಸ್ತಿಕೌ ವಿಚ್ಯುತೌ ಹಾರಸ್ರಗ್ದಾಮಾರ್ಥಾನ್ ನಿದರ್ಶಯೇತ್ ॥೧೨॥

ಭ್ರಮಣೇನ ಪ್ರದರ್ಶಿನ್ಯಾ ದೃಷ್ಟೇಃ ಪರಿಗಮೇನ ಚ ।<br/>
ಅಲಪದ್ಮಕಪೀಡಾಯಾಃ ಸರ್ವಾರ್ಥಗ್ರಹಣಂ ಭವೇತ್ ॥೧೩॥

ಶ್ರವ್ಯಂ ಶ್ರವಣಯೋಗೇನ ದೃಶ್ಯಂ ದೃಷ್ಟಿವಿಲೋಕನೈಃ ।<br/>
ಆತ್ಮಸ್ಥಂ ಪರಸಂಸ್ಥಂ ವಾ ಮಧ್ಯಸ್ಥಂ ವಾ ವಿನಿರ್ದಿಶೇತ್ ॥೧೪॥

ವಿದ್ಯುದುಲ್ಕಾಘನರವಾವಿಷ್ಫುಲಿಂಗಾರ್ಚಿಷಸ್ತಥಾ ।<br/>
ತ್ರಸ್ತಾಂಗಾಕ್ಷಿನಿಮೇಷೈಶ್ಚ ತೇಽಭಿನೇಯಾಃ ಪ್ರಯೋಕ್ತೃಭಿಃ ॥೧೫॥

ಉದ್ವೇಷ್ಟಿತಕರಾವೃತ್ತೌ ಕರೌ ಕೃತ್ವಾ ನತಂ ಶಿರಃ ।<br/>
ಅಸಂಸ್ಪರ್ಶೇ ತಥಾನಿಷ್ಟೇ ಜಿಹ್ಮದೃಷ್ಟೇನ ಕಾರಯೇತ್ ॥೧೬॥

ವಾಯುಮುಷ್ಣಂ ತಮಸ್ತೇಜೋ ಮುಖಪ್ರಚ್ಛಾದನೇನ ಚ ।<br/>
ರೇಣುತೋಯಪತಂಗಾಂಶ್ಚ ಭ್ರಮರಾಂಶ್ಚ ನಿವಾರಯೇತ್ ॥೧೭॥

ಕೃತ್ವಾ ಸ್ವಸ್ತಿಕಸಂಸ್ಥಾನೌ ಪದ್ಮಕೋಶಾವಧೋಮುಖೌ ।<br/>
ಸಿಅಂಹರ್ಕ್ಷವಾನರವ್ಯಾಘ್ರಶ್ವಾಪದಾಂಶ್ಚ ನಿರೂಪಯೇತ್ ॥೧೮॥

ಸ್ವಸ್ತಿಕೌ ತ್ರಿಪತಾಕೌ ತು ಗುರೂಣಾಂ ಪಾದವಂದನೇ ।<br/>
ಖಟಕಸ್ವಸ್ಥಿಕೌ ಚಾಪಿ ಪ್ರತೋದಗ್ರಹಣೇ ಸ್ಮೃತೌ ॥೧೯॥

ಏಕಂ ದ್ವಿ ತ್ರೀಣಿ ಚತ್ವಾರಿ ಪಂಚ ಷಟ್ ಸಪ್ತ ಚಾಷ್ಟಧಾ ।<br/>
ನವ ವಾ ದಶ ವಾಪಿ ಸ್ಯುರ್ಗಣನಾಂಗುಲಿಭಿರ್ಭವೇತ್ ॥೨೦॥

ದಶಾಖ್ಯಾಶ್ಚ ಶತಾಖ್ಯಾಶ್ಚ ಸಹಸ್ರಾಖ್ಯಾಸ್ತಥೈವ ಚ ।<br/>
ಪತಾಕಾಭ್ಯಾಂ ತು ಹಸ್ತಾಭ್ಯಾಂ ಪ್ರಯೋಜ್ಯಾಸ್ತಾಃ ಪ್ರಯೋಕ್ತೃಭಿಃ ॥೨೧॥

ದಶಾಖ್ಯಗಣನಾಯಾಸ್ತು ಪರತೋ ಯಾ ಭವೇದಿಹ ।<br/>
ವಾಕ್ಯಾರ್ಥೇನೈವ ಸಾಧ್ಯಾಸೌ ಪರೋಕ್ಷಾಭಿನಯೇನ ಚ ॥೨೨॥

ಛತ್ರಧ್ವಜಪತಾಕಾಶ್ಚ ನಿರ್ದೇಶ್ಯಾ ದಂಡಧಾರಣಾತ್ ।<br/>
ನಾನಾಪ್ರಹರಣಂ ಚಾಥ ನಿರ್ದೇಶ್ಯಂ ಧಾರಣಾಶ್ರಯಮ್ ॥೨೩॥

ಏಕಚಿತ್ತೋ ಹ್ಯಧೋದೃಷ್ಟಿಃ ಕಿಂಚಿನ್ನತಶಿರಾಸ್ತಥಾ ।<br/>
ಸವ್ಯಹಸ್ತಶ್ಚ ಸಂದಂಶಃ ಸ್ಮೃತೇ ಧ್ಯಾನೇ ವಿತರ್ಕಿತೇ ॥೨೪॥

ಉದ್ವಾಹಿತಂ ಶಿರಃ ಕೃತ್ವಾ ಹಂಸಪಕ್ಷೌ ಪ್ರದಕ್ಷಿಣೌ ।<br/>
ಅಪತ್ಯರೂಪಣೇ ಕಾರ್ಯಾವುಛ್ರಯೌ ಚ ಪ್ರಯೋಕ್ತೃಭಿಃ ॥೨೫॥

ಉದ್ವಾಹಿತಂ ಶಿರಃ ಕೃತ್ವಾ ಹಂಸವಕ್ತ್ರಂ ತಥೋರ್ಧ್ವಗಮ್ ।<br/>
ಪ್ರಸಾದಯಚ್ಚ ಯಂ ಮಾನಂ ದೀರ್ಘಸತ್ವಂ ಚ ನಿರ್ದಿಶೇತ್ ॥೨೬॥

ಅರಾಲಂ ಚ ಶಿರಸ್ಥಾನೇ ಸಮುದ್ವಾಹ್ಯ ತು ವಾಮಕಮ್ ।<br/>
ಗತೇ ನಿರ್ವೃತ್ತೇ ಧ್ವಸ್ತೇ ಚ ಶ್ರಾಂತವಾಕ್ಯೇ ಚ ಯೋಜಯೇತ್ ॥೨೭॥

ಸರ್ವೇಂದ್ರಿಯಸ್ವಸ್ಥತಯಾ ಪ್ರಸನ್ನವದನಸ್ತಥಾ ।<br/>
ವಿಚಿತ್ರಭೂತಲಾಲೋಕೈಃ ಶರದಂತು ವಿನಿರ್ದಿಶೇತ್ ॥೨೮॥

ಗಾತ್ರಸಂಕೋಚನಾಚ್ಚಾಪಿ ಸೂರ್ಯಾಗ್ನಿಪಟುಸೇವನಾತ್ ।<br/>
ಹೇಮಂತಸ್ತ್ವಭಿನೇತವ್ಯಃ ಪುರುಷೈರ್ಮಧ್ಯಮಾಧಮೈಃ ॥೨೯॥

ಶಿರೋದಂತೋಷ್ಠಕಂಪೇನ ಗಾತ್ರಸಂಕೋಚನೇನ ಚ ।<br/>
ಕೂಜಿತೈಶ್ಚ ಸಶೀತ್ಕಾರೈರಧಮಶ್ಶೀತಮಾದಿಶೇತ್ ॥೩೦॥

ಅವಸ್ಥಾಂತರಮಾಸಾದ್ಯ ಕದಾಚಿತ್ತೂತ್ತಮರೈರಪಿ ।<br/>
ಶೀತಾಭಿನಯನಂ ಕೂರ್ಯಾದ್ದೇವಾದ್ವ್ಯಸನಸಂಭವಮ್ ॥೩೧॥

ಋತುಜಾನಾಂ ತು ಪುಷ್ಪಾಣಾಂ ಗಂಧಘ್ರಾಣೈಸ್ತಥೈವ ಚ ।<br/>
ರೂಕ್ಷಸ್ಯ ವಾಯೋಃ ಸ್ಪರ್ಶಾಚ್ಚ ಶಿಶಿರಂ ರೂಪಯೇದ್ಬುಧಃ ॥೩೨॥

ಪ್ರಮೋದಜನನಾರಂಭೈರುಪಭೋಗೈಃ ಪೃಥಗ್ವಿಧಿಃ ।<br/>
ವಸಂತಸ್ತ್ವಭಿನೇತವ್ಯೋ ನಾನಾಪುಷ್ಪಪ್ರದರ್ಶನಾತ್ ॥೩೩॥

ಸ್ವೇದ ಪ್ರಮಾರ್ಜನೈಶ್ಚೈವ ಭೂಮಿತಾಪೈಃ ಸವೀಜನೈಃ ।<br/>
ಉಷ್ಣಸ್ಯ ವಾಯೋಃ ಸ್ಪರ್ಶೇನ ಗ್ರೀಷ್ಮಂ ತ್ವಭಿನಯೇದ್ಬುಧಃ ॥೩೪॥

ಕದಂಬನೀಪಕುಟಪೈಃ ಶಾದ್ವಲೈಃ ಸೇಂದ್ರಗೋಪಕೈಃ ।<br/>
ಮೇಘವಾತೈಃ ಸುಖಸ್ಪರ್ಶೈಃ ಪ್ರಾವೃಟ್ಕಾಲಂ ಪ್ರದರ್ಶಯೇತ್ ॥೩೫॥

ಮೇಘೌಘನಾದೈರ್ಗಂಭೀರೈರ್ಧಾರಾಪ್ರಪತನೈಸ್ತದಾ ।<br/>
ವಿದ್ಯುನ್ನಿರ್ಘಾತಘೋಷೈಶ್ಚ ವರ್ಷಾರಾತ್ರಂ ಸಮಾದಿಶೇತ್ ॥೩೬॥

ಯದ್ಯಸ್ಯ ಚಿಹ್ನಂ ವೇಷೋ ವಾ ಕರ್ಮ ವಾ ರೂಪಮೇವ ವಾ ।<br/>
ನಿರ್ದೇಶ್ಯಃ ಸ ಋತುಸ್ತೇನ ಇಷ್ಟಾನಿಷ್ಟಾರ್ಥದರ್ಶನಾತ್ ॥೩೭॥

ಏತಾನೃತೂನರ್ಥವಶಾದ್ದರ್ಶಯೇದ್ಧಿ ರಸಾನುಗಾನ್ ।<br/>
ಸುಖಿನಸ್ತು ಸುಖೋಪೇತಾನ್ ಸುಃಖಾರ್ಥಾನ್ ದುಃಖಸಂಯುತಾನ್ ॥೩೮॥

ಯೋ ಯೇನ ಭಾವೇನಾವಿಷ್ಟಃ ಸುಖದೇನೇತರೇಅನ ವಾ ।<br/>
ಸ ತದಾಹಿತಸಂಕಾರಃ ಸರ್ವಂ ಪಶ್ಯತಿ ತನ್ಮಯಮ್ ॥೩೯॥

ಭಾವಾಭಿನಯನಂ ಕುರ್ಯಾದ್ವಿಭಾವಾನಾಂ ನಿದರ್ಶನೈಃ ।<br/>
ತಥೈವ ಚಾನುಭಾವಾನಾಂ ಭಾವಸಿದ್ಧಿಃ ಪ್ರವರ್ತಿತಾ ॥೪೦॥

ವಿಭಾವೇನಾಹೃತಂ ಕಾರ್ಯಮನುಭಾವೇನ ನೀಯತೇ ।<br/>
ಆತ್ಮಾನುಭವನಂ ಭಾವೋ ವಿಭಾವಃ ಪರದರ್ಶನಮ್ ॥೪೧॥

ಗುರುರ್ಮಿತ್ರಂ ಸಖಾ ಸ್ನಿಗ್ಧಃ ಸಂಬಂಧೀ ಬಂಧುರೇವ ವಾ ।<br/>
ಆವೇದ್ಯತೇ ಹಿ ಯಃ ಪ್ರಾಪ್ತಃ ಸ ವಿಭಾವ ಇತಿ ಸ್ಮೃತಃ ॥೪೨॥

ಯತ್ತ್ವಸ್ಯ ಸಂಭ್ರಮೋತ್ಥಾನೈರರ್ಘ್ಯಪಾದ್ಯಾಸನಾದಿಭಿಃ ।<br/>
ಪೂಜನಂ ಕ್ರಿಯತೇ ಭಕ್ತ್ಯಾ ಸೋಽನುಭಾವಃ ಪ್ರಕೀರ್ತಿತಃ ॥೪೩॥

ಏವಮನ್ಯೇಷ್ವಪಿ ಜ್ಞೇಯೋ ನಾನಾಕಾರ್ಯಪ್ರದರ್ಶನಾತ್ ।<br/>
ವಿಭಾವೋ ವಾಪಿ ಭಾವೋ ವಾ ವಿಜ್ಞೇಯೋಽರ್ಥವಶಾದ್ಬುಧೈಃ ॥೪೪॥

ಯಸ್ತ್ವಪಿ ಪ್ರತಿಸಂದೇಶೋ ದೂತಸ್ಯೇಹ ಪ್ರದೀಯತೇ ।<br/>
ಸೋಽನುಭಾವ ಇತಿ ಜ್ಞೇಯಃ ಪ್ರತಿಸಂದೇಶದರ್ಶಿತಃ ॥೪೫॥

ಏವಂ ಭಾವೋ ವಿಭಾವೋ ವಾಪ್ಯನುಭಾವಶ್ಚ ಕೀರ್ತಿತಃ ।<br/>
ಪುರುಷೈರಭಿನೇಯಃ ಸ್ಯಾತ್ಪ್ರಮದಾಭಿರಥಾಪಿ ವಾ ॥೪೬॥

ಸ್ವಭಾವಾಭಿನಯೇ ಸ್ಥಾನಂ ಪುಂಸಾಂ ಕಾರ್ಯಂ ತು ವೈಷ್ಣವಮ್ ।<br/>
ಆಯತಂ ವಾವಹಿತ್ಥಂ ವಾ ಸ್ತ್ರೀಣಾಂ ಕಾರ್ಯಂ ಸ್ವಭಾವತಃ ॥೪೭॥

ಪ್ರಯೋಜನವಶಾಚ್ಚೈವ ಶೇಷಾಣ್ಯಪಿ ಭವಂತಿ ಹಿ ।<br/>
ನಾನಾಭವಾಭಿನಯನೈಃ ಪ್ರಯೋಗೈಶ್ಚ ಪೃಥಗ್ವಿಧೈಃ ॥೪೮॥

ಧೈರ್ಯಲೀಲಾಂಗಸಂಪನ್ನಂ ಪುರುಷಾಣಾಂ ವಿಚೇಷ್ಟಿತಮ್ ।<br/>
ಮೃದುಲೀಲಾಂಗಹಾರೈಶ್ಚ ಸ್ತ್ರೀಣಾಂ ಕಾರ್ಯಂ ತು ಚೇಷ್ಟಿತಮ್ ॥೪೯॥

ಕರಪಾದಾಂಗಸಂಚಾರಾಸ್ಸ್ತ್ರೀಣಾಂ ತು ಲಲಿತಾಃ ಸ್ಮೃತಾಃ ।<br/>
ಸುಧೀರಶ್ಚೋದ್ಧತಶ್ಚೈವ ಪುರುಷಾಣಾಂ ಪ್ರಯೋಕ್ತೃಭಿಃ ॥೫೦॥

ಯಥಾ ರಸಂ ಯಥಾ ಭಾವಂ ಸ್ತ್ರೀಣಾಂ ಭಾವಪ್ರದರ್ಶನಮ್ ।<br/>
ನರಾಣಾಂ ಪ್ರಮದಾನಾಂ ಚ ಭಾವಾಭಿನಯನಂ ಪೃಥಕ್ ॥೫೧॥

ಭಾವಾನುಭಾವನಂ ಯುಕ್ತಂ ವ್ಯಾಖ್ಯಾಸ್ಯಾಮ್ಯನುಪೂರ್ವಶಃ ।<br/>
ಆಲಿಂಗನೇನ ಗಾತ್ರಾಣಾಂ ಸಸ್ಮಿತೇನ ಚ ಚಕ್ಷುಷಾ ॥೫೨॥

ತಥೋಲ್ಲುಕಸಾನಚ್ಚಾಪಿ ಹರ್ಷಂ ಸಂದರ್ಶಯೇನ್ನರಃ ।<br/>
ಕ್ಷಿಪ್ರಸ!ನ್ಜಾತರೋಮಾಂಚಾತ್ ಬಾಷ್ಪೇಣಾವೃತಲೋಚನಾ ॥೫೩॥

ಕುರ್ವೀತ ನರ್ತಕೀ ಹರ್ಷಂ ಪ್ರೀತ್ಯಾ ವಾಕ್ಯೈಶ್ಚ ಸಸ್ಮಿತೈಃ ।<br/>
ಉದ್ವೃತ್ತರಕ್ತನೇತ್ರಶ್ಚ ಸಂದಷ್ಟಾಧರ ಏವ ಚ ॥೫೪॥

ನಿಶ್ವಾಸಕಂಪಿತಾಂಗಶ್ಚ ಕ್ರೋಧಂ ಚಾಭಿನಯೇನ್ನರಃ ।<br/>
ನೇತ್ರಾಭ್ಯಾಂ ಬಾಷ್ಪಪೂರ್ಣಾಭ್ಯಾಂ ಚಿಬುಕೌಷ್ಠಪ್ರಕಂಪನಾತ್ ॥೫೫॥

ಶಿರಸಃ ಕಂಪನಾಚ್ಚೈವ ಭ್ರುಕುಟೀಕರಣೇನ ಚ ।<br/>
ಮೌನೇನಾಂಗುಲಿಭಂಗೇನ ಮಾಲ್ಯಾಭರಣವರ್ಜನಾತ್ ॥೫೬॥

ಆಯತಕಸ್ಥಾನಕಕ್ಷಾಯಾ ಈರ್ಷ್ಯಾ ಕ್ರೋಧೇ ಭವೇತ್ಸ್ತ್ರಿಯಾಃ ।<br/>
ನಿಶ್ವಾಸೋಚ್ಛ್ವಾಸಬಹುಲೈರಧೋಮುಖವಿಚಿಂತನೈಃ ॥೫೭॥

ಆಕಾಶವಚನಾಚ್ಚಾಪಿ ದುಃಖಂ ಪುಂಸಾಂ ತು ಯೋಜಯೇತ್ ।<br/>
ರುದಿತೈಃ ಶ್ವಸಿತೈಶ್ಚೈವ ಶಿರೋಭಿಹನನೇನ ಚ ॥೫೮॥

ಭೂಮಿಪಾತಾಭಿಘಾತೈಶ್ಚ ದುಃಖಂ ಸ್ತ್ರೀಷು ಪ್ರಯೋಜಯೇತ್ ।<br/>
ಆನಂದಜಂ ಚಾರ್ತಿಜಂ  ವಾ ಈರ್ಷ್ಯಾಸಂಭೂತಮೇವ ವಾ ॥೫೯ ॥

ಯತ್ಪೂರ್ವಮುಕ್ತಂ ರುದಿತಂ ತತ್ಸ್ತ್ರೀನೀಚೇಷು ಯೋಜಯೇತ್ ।<br/>
ಸಂಭ್ರಮಾವೇಗಚೇಷ್ಟಾಭಿಶ್ಶಸ್ತ್ರಸಂಪಾತನೇನ ಚ ॥೬೦ ॥

ಪುರುಷಾಣಾಂ ಭಯಂ ಕಾರ್ಯಂ ಧೈರ್ಯಾವೇಗಬಲಾದಿಭಿಃ ।<br/>
ಚಲತಾರಕನೇತ್ರತ್ವಾದ್ಗಾತ್ರೈಃ ಸ್ಫುರಿತಕಂಪಿತೈಃ ॥೬೧॥

ಸಂತ್ರಸ್ತಹೃದಯತ್ವಾಚ್ಚ ಪಾರ್ಶ್ವಾಭ್ಯಾಮವಲೋಕನೈಃ ।<br/>
ಭರ್ತೃರನ್ವೇಷಣಾಚ್ಚೈವಮುಚ್ಚೈರಾಕ್ರಂದನಾದಪಿ ॥೬೨॥

ಪ್ರಿಯಸ್ಯಾಲಿಂಗನಾಚ್ಚೈವ ಭಯಂ ಕಾರ್ಯಂ ಭವೇತ್ಸ್ತ್ರಿಯಾಃ ।<br/>
ಮದಾ ಯೇಽಭಿಹಿತಾಃ ಪೂರ್ವಂ ತೇ ಸ್ತ್ರೀನೀಚೇಷು ಯೋಜಯೇತ್ ॥೬೩॥

ಮೃದುಭಿಃ ಸ್ಖಲಿತೈರ್ನಿತ್ಯಮಾಕಾಶಸ್ಯಾವಲಂಬನಾತ್ ।<br/>
ನೇತ್ರಾವಘೂರ್ಣನೈಶ್ಚೈವ ಸಾಲಸ್ಯೈಃ ಕಥಿತೈಸ್ತಥಾ ॥೬೪॥

ಗಾತ್ರಾಣಾಂ ಕಂಪನೈಶ್ಚೈವ ಮದಃ ಕಾರ್ಯೋ ಭವೇತ್ಸ್ತ್ರಿಯಾಃ ।<br/>
ಅನೇನ ವಿಧಿನಾ ಕಾರ್ಯಃ ಪ್ರಯೋಗಾಃ ಕಾರಣೋತ್ಥಿತಾಃ ॥೬೫॥

ಪೌರುಷಃ ಸ್ತ್ರೀಕೃತೋ ವಾಪಿ ಭಾವಾ ಹ್ಯಭಿನಯಂ ಪ್ರತಿ ।<br/>
ಸರ್ವೇ ಸಲಲಿತಾ ಭಾವಾಸ್ಸ್ತ್ರೀಭಿಃ ಕಾರ್ಯಾಃ ಪ್ರಯತ್ನತಃ ॥೬೬॥

ಧೈರ್ಯಮಾಧುರ್ಯಸಂಪನ್ನಾ ಭಾವಾಃ ಕಾರ್ಯಾಸ್ತು ಪೌರುಷಾಃ ।<br/>
ತ್ರಿಪತಾಕಾಂಗುಲೀಭ್ಯಾಂ ತು ವಲಿತಾಭ್ಯಾಂ ಪ್ರಯೋಜಯೇತ್ ॥೬೭॥

ಶುಕಾಶ್ಚ ಸಾರಿಕಾಶ್ಚೈವ ಸೂಕ್ಷ್ಮಾ ಯೇ ಚಾಪಿ ಪಕ್ಷಿಣಃ ।<br/>
ಶಿಖಿಸಾರಸಹಂಸಾದ್ಯಾಃ ಸ್ಥೂಲಾ ಯೇಽಪಿ ಸ್ವಭಾವತಃ ॥೬೮॥

ರೇಚಕೈರಂಗಹಾರೈಶ್ಚ ತೇಷಾಮಭಿನಯೋ ಭವೇತ್ ।<br/>
ಖರೋಷ್ಟ್ರಾಶ್ವತರಾಸಿಂಹವ್ಯಾಘ್ರಗೋಮಹಿಷಾದಯ ॥೬೯॥

ಗತಿಪ್ರಚರೈರಂಗೈಶ್ಚ ತೇಽಭಿನೇಯಾಃ ಪ್ರಯೋಕ್ತೃಭಿಃ ।<br/>
ಭೂತಾಃ ಪಿಶಾಚಾ ಯಕ್ಷಾಶ್ಚ ದಾನವಾಃ ಸಹರಾಕ್ಷಸೈಃ ॥೭೦॥

ಅಂಗಹಾರೈರವಿನಿರ್ದೇಶ್ಯಾ ನಾಮಸಂಕೀರ್ತನಾದಪಿ ।<br/>
ಅಂಗಹಾರೈರ್ವಿನಿರ್ದೇಶ್ಯಾ ಅಪ್ರತ್ಯಕ್ಷಾ ಭವಂತಿ ಯೇ ॥೭೧॥

ಪ್ರತ್ಯಕ್ಷಾಸ್ತ್ವಭಿನೇತವ್ಯಾ ಭಯೋದ್ವೇಗೈಃ ಸವಿಸ್ಮಯೈಃ ।<br/>
ದೇವಾಶ್ಚ ಚಿಹ್ನೈಶ್ಚ ಪ್ರಣಾಮಕರಣೈರ್ಭಾವೈಶ್ಚ ವಿಚೇಷ್ಟಿತೈಃ ॥೭೨॥

ಅಭಿನೇಯೋ ಹ್ಯರ್ಥವಶಾದಪ್ರತ್ಯಕ್ಷಾಃ ಪ್ರಯೋಗಜ್ಞೈಃ ।<br/>
ಸವ್ಯೋತ್ಥಿತೇನ ಹಸ್ತೇನ ಹ್ಯರಾಲೇನ ಶಿರಃ ಸ್ಪೃಶೇತ್ ॥೭೩॥

ನರೇಽಹ್ಯಭಿವಾದನಂ ಹ್ಯೇತದಪ್ರತ್ಯಕ್ಷೇ ವಿಧೀಯತೇ ।<br/>
ಖಟಕಾವರ್ಧಮಾನೇನ ಕಪೋತಾಖ್ಯೇನ ವಾ ಪುನಃ ॥೭೪॥

ದೈವತಾನಿ ಗುರೂಂಶ್ಚೈವ ಪ್ರಮದಾಶ್ಚಾಭಿವಾದಯೇತ್ ।<br/>
ದಿವೌಕಸಶ್ಚ ಯೇ ಪೂಜ್ಯಾಃ ಪ್ರತ್ಯಕ್ಷಾಶ್ಚ ಭವಂತಿ ಯೇ ॥೭೫॥

ತಾನ್ ಪ್ರಮಾಣೈಃ ಪ್ರಭಾವೈಶ್ಚ ಗಂಭೀರಾರ್ಥೈಶ್ಚ ಯೋಜಯೇತ್ ।<br/>
ಮಹಾಜನಂ ಸಖೀವರ್ಗಂ ವಿಟಧೂರ್ತಜನಂ ತಥಾ ॥೭೬॥

ಪರಿಮಂಡಲಸಂಸ್ಥೇನ ಹಸ್ತೇನಾಭಿನಯೇನನ್ನರಃ ।<br/>
ಪರ್ವತಾನ್ ಪ್ರಾಂಶುಯೋಗೇನ ವೃಕ್ಷಾಂಶ್ಚೈವ ಸಮುಚ್ಛ್ರಿತಾನ್ ॥೭೭॥

ಪ್ರಸಾರಿತಾಭ್ಯಾಂ ಬಾಹುಭ್ಯಾಮುತ್ಕ್ಷಿಪ್ತಾಭ್ಯಾಂ ಪ್ರಯೋಜಯೇತ್ ।<br/>
ಸಮೂಹಸಾಗರಂ ಸೇನಾ ಬಹುವಿಸ್ತೀರ್ಣಮೇವ ಚ ॥೭೮॥

ಪತಾಕಾಭ್ಯಾಂ ತು ಹಸ್ತಾಭ್ಯಾಮುತ್ಕ್ಷಿಪ್ತಾಭ್ಯಾಂ ಪ್ರದರ್ಶಯೇತ್ ।<br/>
ಶೌರ್ಯಂ ಧೈರ್ಯಂ ಚ ಗರ್ವಂ ಚ ದರ್ಪಮೌದಾರ್ಯಮುಚ್ಛ್ರಯಮ್ ॥೭೯॥

ಲಲಾಟದೇಶಸ್ಥಾನೇನ ತ್ವರಾಲೇನಾಭಿದರ್ಶಯೇತ್ ।<br/>
ವಕ್ಷೋದೇಶಾದಪಾವಿದ್ಧೌ ಕರೌ ತು ಮೃಗಶೀರ್ಷಕೌ ॥೮೦॥

ವಿಸ್ತೀರ್ಣಪ್ರದ್ರುತೋತ್ಕ್ಷೇಪೌ ಯೋಜ್ಯೌ ಯಸ್ಯಾದಪಾವೃತಮ್ ।<br/>
ಅಧೋಮುಖೋತ್ತಾನತಲೌ ಹಸ್ತೌ ಕಿಂಚಿತ್ಪ್ರಸಾರಿತೌ ॥೮೧॥

ಕೃತ್ವಾ ತ್ವಭಿನಯೇದ್ವೇಲಾಂ ಬಿಲದ್ವಾರಂ ಗೃಹಂ ಗುಹಾನ್ ।<br/>
ಕಾಮಂ ಶಾಪಗ್ರಹಗ್ರಸ್ತಾನ್  ಜ್ವರೋಪಹತಚೇತಸಃ ॥೮೨॥

ಏತೇಷಾಂ ಚೇಷ್ಟಿತಂ ಕುರ್ಯಾದಂಗಾದ್ಯೈಃ ಸದೃಶೈರ್ಬುಧೈಃ ।<br/>
ದೋಲಾಭಿನಯನಂ ಕುರ್ಯಾದ್ದೋಲಾಯಾಸ್ತು ವಿಲೋಕನೈಃ ॥೮೩॥

ಸಂಭೋಕ್ಷೇಣ ಚ ಗಾತ್ರಾಣಾಂ ರಜ್ವಶ್ವಾಗ್ರಹಣೇನ ಚ ।<br/>
ಯದಾ ಚಾಂಗವತೀ ಡೋಲಾ ಪ್ರತ್ಯಕ್ಷಾ ಪುಸ್ತಜಾ ಭವೇತ್ ॥೮೪॥

ಆಸನೇಷು ಪ್ರವಿಷ್ಟಾನಾಂ ಕರ್ತವ್ಯಂ ತತ್ರ ಡೋಲನಮ್ ।<br/>
ಆಕಾಶವಚನಾನೀಹ ವಕ್ಷ್ಯಾಮ್ಯಾತ್ಮಗತಾನಿ ಚ ॥೮೫॥

ಅಪವಾರಿತಕಂ ಚೈವ ಜನಾಂತಿಕಮಥಾಪಿ ಚ ।<br/>
ದೂರಸ್ಥಾಭಾಷಣಂ ಯತ್ಸ್ಯಾದಶರೀರನಿವೇದನಮ್ ॥೮೬॥

ಪರೋಕ್ಷಾಂತರಿತಂ ವಾಕ್ಯಮಾಕಾಶವಚನಂ ತು ತತ್ ।<br/>
ತತ್ರೋತ್ತರಕೃತೈರ್ವಾಕ್ಯೈಃ ಸಂಲಾಪಂ ಸಂಪ್ರಯೋಜಯೇತ್ ॥೮೭॥

ನಾನಾಕಾರಣಸಂಯುಕ್ತೈಃ ಕಾವ್ಯಭಾವಸಮುತ್ಥಿತೈಃ ।<br/>
ಹೃದಯಸ್ಯ ವಚೋ ಯತ್ತೂ ತದಾತ್ಮಗತಮೀಷ್ಯತೇ ॥೮೮॥

ಸವಿತರ್ಕಂ ಚ ತದ್ಯೋಜ್ಯಂ ಪ್ರಾಯಶೋ ನಾಟಕಾದಿಷು ।<br/>
ನಿಗೂಢಭಾವಸಂಯುಕ್ತಮಪವಾರಿತಕಂ ಸ್ಮೃತಮ್ ॥೮೯॥

ಕಾರ್ಯವಶಾದಶ್ರವಣಂ ಪಾರ್ಶ್ವಗತೈರ್ಯಜ್ಜನಾಂತಿಕಂ ತತ್ಸ್ಯಾತ್ ।<br/>
ಹೃದಯಸ್ಥಂ ಸವಿಕಲ್ಪಂ ಭಾವಸ್ಥಂ ಚಾತ್ಮಗತಮೇವ ॥೯೦॥

ಇತಿ ಗೂಢಾರ್ಥಯುಕ್ತಾನಿ ವಚನಾನೀಹ ನಾಟಕೇ ।<br/>
ಜನಾಂತಿಕಾನಿ ಕರ್ಣೇ ತು ತಾನಿ ಯೋಜ್ಯಾನಿ ಯೋಕ್ತೃಭಿಃ ॥೯೧॥

ಪೂರ್ವವೃತ್ತಂ ತು ಯತ್ಕಾರ್ಯಂ ಭೂಯಃ ಕಥ್ಯಂ ತು ಕಾರಣಾತ್ ।<br/>
ಕರ್ಣಪ್ರದೇಶೇ ತದ್ವಾಚ್ಯಂ ಮಾಗಾತ್ತತ್ಪುನರುಕ್ತತಾಮ್ ॥೮೨॥

ಅವ್ಯಭಿಚಾರೇಣ ಪಠೇದಾಕಾಶಜನಾಂತಿಕಾತ್ಮಗತಪಾಠ್ಯಮ್ ।<br/>
ಪ್ರತ್ಯಕ್ಷಪರೋಕ್ಷಕೃತಾನಾಮಾತ್ಮಸಮುತ್ಥಾನ್ ಪರಕೃತಾಂಶ್ಚ ॥೯೩॥

ಹಸ್ತಮಂತರಿತಂ ಕೃತ್ವಾ ತ್ರಿಪತಾಕಂ ಪ್ರಯೋಕ್ತೃಭಿಃ  ।<br/>
ಜನಾಂತಿಕಂ ಪ್ರಯೋಕ್ತವ್ಯಮಪವಾರಿತಕಂ ತಥಾ ॥೯೪॥

ಸ್ವಪ್ನಾಯಿತವಾಕ್ಯಾರ್ಥೈಸ್ತ್ವಭಿನೇಯೋ ನ ಖಲು ಹಸ್ತಸಂಚಾರೈಃ ।<br/>
ಸುಪ್ತಾಭಿಹಿತೈರೇವ ತು ವಾಕ್ಯಾರ್ಥೈಃ ಸೋಽಭಿನೇಯಃ ಸ್ಯಾತ್ ॥೯೫॥

ಮಂದಸ್ವರಸಂಚಾರೈರ್ವ್ಯಕ್ತಾವ್ಯಕ್ತಂ ಪುನರುಕ್ತವಚನಾರ್ಥಮ್ ।<br/>
ಪೂರ್ವಾನುಸ್ಮರಣಕೃತಂ ಕಾರ್ಯಂ ಸ್ವಪ್ನಾಂಚಿತೇ ಪಾಠ್ಯಮ್ ॥೯೬॥

ಪ್ರಶಿಥಿಲಗುರುಕರುಣಾಕ್ಷರಘಂಟಾನುಸ್ವರಿತವಾಕ್ಯಗದ್ಗದಜೈಃ ।<br/>
ಹಿಕ್ಕಾಶ್ವಸೋಪೇತಾಂ ಕಾಕುಂ ಕುರ್ಯಾನ್ಮರಣಕಾಲೇ ॥೯೭॥

ಹಿಕ್ಕಾಶ್ವಾಸೋಪೇತಾಂ ಮೂರ್ಚ್ಛೋಪಗಮೇ ಮರಣವತ್ಕಥಯೇತ್ ।<br/>
ಅತಿಮತ್ತೇಷ್ವಪಿ ಕಾರ್ಯಂ ತದ್ವತ್ಸ್ವಪ್ನಾಯಿತೇ ಯಥಾ ಪಾಠ್ಯಮ್ ॥೯೮॥

ವೃದ್ಧಾನಾಂ ಯೋಜಯೇತ್ಪಾಠ್ಯಂ ಗದ್ಗದಸ್ಖಲಿತಾಕ್ಷರಮ್ ।<br/>
ಅಸಮಾಪ್ತಾಕ್ಷರಂ ಚೈವ ಬಾಲಾನಾಂ ತು ಕಲಸ್ವನಮ್ ॥೯೯॥

ನಾನಾಭಾವೋಪಗತಂ ಮರಣಾಭಿನಯೇ ಬಹುಕೀರ್ತಿತಂ ತು ।<br/>
ವಿಕ್ಷಿಪ್ತಹಸ್ತಪಾದೈರ್ನಿಭೃತೈಃ ಸನ್ನೈಸ್ತಥಾ ಕಾರ್ಯಮ್ ॥೧೦೦॥

ವ್ಯಾಧಿಪ್ಲುತೇ ಚ ಮರಣಂ ನಿಷಣ್ಣಗಾತ್ರೈಸ್ತು ಸಂಪ್ರಯೋಕ್ತವ್ಯಮ್ ।<br/>
ಹಿಕ್ಕಾಶ್ವಾಸೋಪೇತಂ ತಥಾ ಪರಾಧೀನಗಾತ್ರಸಂಚಾರಮ್ ॥೧೦೧॥

ವಿಷಪೀತೇಽಪಿ ಚ ಮರಣಂ ಕಾರ್ಯಂ ವಿಕ್ಷಿಪ್ತಗಾತ್ರಕರಚರಣಮ್ ।<br/>
ವಿಷವೇಗಸಂಪ್ರಯುಕ್ತಂ ವಿಸ್ಫುರಿತಾಂಗಕ್ರಿಯೋಪೇತಮ್ ॥೧೦೨॥

ಪ್ರಥೇಮೇ ವೇಗೇ ಕಾರ್ಶ್ಯಂ ತ್ವಭಿನೇಯೇ ವೇಪಥುರ್ದ್ವಿತೀಯೇ ತು ।<br/>
ದಾಹಸ್ತಥಾ ತೃತೀಯೇ ವಿಲಲ್ಲಿಕಾ ಸ್ಯಾಚ್ಚತುರ್ಥೇ ತು ॥೧೦೩॥

ಫೇನಸ್ತು ಪಂಚಮಸ್ಥೇ ತು ಗ್ರೀವಾ  ಷಷ್ಠೇ ತು ಭಜ್ಯತೇ ।<br/>
ಜಡತಾ ಸಪ್ತಮೇ ತು ಸ್ಯಾನ್ಮರಣಂ ತ್ವಷ್ಟಮೇ ಭವೇತ್ ॥೧೦೪॥

ತತ್ರ ಪ್ರಥಮವೇಗೇ ತು ಕ್ಷಾಮವಕ್ರಕಪೋಲತಾ ।<br/>
ಕೃಶತ್ವೇಽಭಿನಯಃ ಕಾರ್ಯೋ ವಾಕ್ಯಾನಾಮಲ್ಪಭಾಷಣಮ್ ॥೧೦೫॥

ಸರ್ವಾಂಗವೇಪಥುಂ ಚ ಕಂಡೂಯನಂ ತಥಾಂಗಾನಾಮ್ ।<br/>
ವಿಕ್ಷಿಪ್ತಹಸ್ತಗಾತ್ರಂ ದಾಹಂ ಚೈವಾಪ್ಯಭಿನಯೇತ್ತು ॥೧೦೬॥

ಉದ್ವೃತ್ತನಿಮೇಷತ್ವಾದುದ್ಗಾರಚ್ಛರ್ದನೈಸ್ತಥಾಕ್ಷೇಪೈಃ ।<br/>
ಅವ್ಯಕ್ತಾಕ್ಷರಕಥನೈಃ ವಿಲಲ್ಲಿಕಾಮಭಿನಯೇದೇವಮ್ ॥೧೦೭॥

ಉದ್ಗಾರವಮನಯೋಗೈಃ ಶಿರಸಶ್ಚ ವಿಲೋಲನೈರನೇಕವಿಧೈಃ ।<br/>
ಫೇನಸ್ತ್ವಭಿನೇತವ್ಯೋ ನಿಃಸಂಜ್ಞತಯಾ ನಿಮೇಷೈಶ್ಚ ॥೧೦೮॥

ಅಂಸಕಪೋಲಸ್ಪರ್ಶಃ ಶಿರಸೋಽಥ ವಿನಾಮನಂ ಶಿರೋಽಪಾಂಗಃ ।<br/>
ಸರ್ವೇಂದ್ರಿಅಯಸಂಮೋಹಾಜ್ಜಡತಾಮೇವಂ ತ್ವಭಿನಯೇತ್ತು ॥೧೦೯॥

ಸಂಮೀಲಿತನೇತ್ರತ್ವಾತ್ ವ್ಯಾಧಿವಿವೃದ್ಧೌ ಭುಜಂಗದಶನಾದ್ವಾ ।<br/>
ಏವಂ ಹಿ ನಾಟ್ಯಧರ್ಮೇ ಮರಣಾನಿ ಬುಧೈಃ ಪ್ರಯೋಜ್ಯಾನಿ ॥೧೧೦॥

ಸಂಭ್ರಮೇಷ್ವಥ ರೋಷೇಷು ಶೋಕಾವೇಶಕೃತೇಷು ಚ ।<br/>
ಯಾನಿ ವಾಕ್ಯಾನಿ ಯುಜ್ಯಂತೇ ಪುನರುಕ್ತಂ ನ ತೇಷ್ವಿಹ ॥೧೧೧॥

ಸಾಧ್ವಹೋ ಮಾಂ ಚ ಹೇಹೇತಿ ಕಿಂ ತ್ವಂ ಮಾಮಾವದೇತಿ ಚ ।<br/>
ಏವಂವಿಧಾನಿ ಕಾರ್ಯಾಣಿ ದ್ವಿತ್ರಿಸಂಖ್ಯಾನಿ ಕಾರಯೇತ್ ॥೧೧೨॥

ಪ್ರತ್ಯಂಗಹೀನಂ ಯತ್ಕಾವ್ಯಂ ವಿಕೃತಂ  ಚ ಪ್ರಯುಜ್ಯತೇ ।<br/>
ನ ಲಕ್ಷಣಕೃತಸ್ತತ್ರ ಕಾರ್ಯಸ್ತ್ವಭಿನಯೋ ಬುಧೈಃ ॥೧೧೩॥

ಭಾವೋ ಯತ್ರೋತ್ತಮಾನಾಂ ತು ನ ತಂ ಮಧ್ಯೇಷು ಯೋಜಯೇತ್ ।<br/>
ಯೋ ಭಾವಶ್ಚೈವ ಮಧ್ಯಾನಾಂ ನ ತೇ ನೀಚೇಷು ಯೋಜಯೇತ್ ॥೧೧೪॥

ಪೃಥಕ್ ಪೃಥಗ್ಭಾವರಸೈರಾತ್ಮಚೇಷ್ಟಾಸಮುತ್ಥಿತೈಃ ।<br/>
ಜ್ಯೇಷ್ಠಮಧ್ಯಮನೀಚೇಷು ನಾಟ್ಯಂ ರಾಗಂ ಹಿ ಗಚ್ಛತಿ ॥೧೧೫॥

ಏತೇಽಭಿನಯವಿಶೇಷಾಃ ಕರ್ತವ್ಯಾಃ ಸತ್ತ್ವಭಾವಸಂಯುಕ್ತಾಃ ।<br/>
ಅನ್ಯೇ ತು ಲೌಕಿಕಾ  ಯೇ ತು ತೇ ಸರ್ವೇ ಲೋಕವತ್ಕಾರ್ಯಾಃ ॥೧೧೬॥

ನಾನಾವಿಧೈರ್ಯಥಾ ಪುಷ್ಪೈರ್ಮಾಲಾಂ ಗ್ರಥ್ನಾತಿ ಮಾಲ್ಯಕೃತ್ ।<br/>
ಅಂಗೋಪಾಂಗೈ ರಸೈರ್ಭಾವೈಸ್ತಥಾ ನಾಟ್ಯಂ ಪ್ರಯೋಜಯೇತ್ ॥೧೧೭॥

ಯಾ ಯಸ್ಯ ಲೀಲಾ ನಿಯತಾ ಗತಿಶ್ಚ
ರಂಗಪ್ರವಿಷ್ಟಸ್ಯ ನಿಧಾನಯುಕ್ತಃ ।<br/>
ತಾಮೇವ ಕುರ್ಯಾದವಿಮುಕ್ತಸತ್ತ್ವೋ
ಯಾವನ್ನರಂಗಾತ್ಪ್ರತಿನಿರ್ವೃತಃ ಸ್ಯಾತ್ ॥೧೧೮॥

ಏವಮೇತೇ ಮಯಾ ಪ್ರೋಕ್ತಾ ನಾಟ್ಯೇ ಚಾಭಿನಯಾಃ ಕ್ರಮಾತ್ ।<br/>
ಅನ್ಯೇ ತು ಲೌಕಿಕಾ ಯೇ ತೇ ಲೋಕಾದ್ಗ್ರಾಹ್ಯಾಃ ಸದಾ ಬುಧೈಃ ॥೧೧೯॥

ಲೋಕೋ ವೇದಸ್ತಥಾಧ್ಯಾತ್ಮಂ ಪ್ರಮಾಣಂ ತ್ರಿವಿಧಂ ಸ್ಮೃತಮ್ ।<br/>
ವೇದಾಧ್ಯಾತ್ಮಪದಾರ್ಥೇಷು ಪ್ರಾಯೋ ನಾಟ್ಯಂ ಪ್ರತಿಷ್ಠಿತಮ್ ॥೧೨೦॥

ವೇದಾಧ್ಯಾತ್ಮೋಪಪನ್ನಂ ತು ಶಬ್ದಚ್ಛಂದಸ್ಸಮನ್ವಿತಮ್ ।<br/>
ಲೋಕಸಿದ್ಧಂ ಭವೇತ್ಸಿದ್ಧಂ ನಾಟ್ಯಂ ಲೋಕಾತ್ಮಕಂ ತಥಾ ॥೧೨೧॥

ನ ಚ ಶಕ್ಯಂ ಹಿ ಲೋಕಸ್ಯ ಸ್ಥಾವರಸ್ಯ ಚರಸ್ಯ ಚ ।<br/>
ಶಾಸ್ತ್ರೇಣ ನಿರ್ಣಯಂ ಕರ್ತುಂ ಭಾವಚೇಷ್ಟಾವಿಧಿಂ ಪ್ರತಿ ॥೧೨೨॥

ನಾನಾಶೀಲಾಃ ಪ್ರಕೃತಯಃ ಶೀಲೇ ನಾಟ್ಯಂ ಪ್ರತಿಷ್ಠಿಅತಮ್ ।<br/>
ತಸ್ಮಾಲ್ಲೋಕಪ್ರಮಾಣಂ ಹಿ ವಿಜ್ಞೇಯಂ ನಾಟ್ಯಯೋಕ್ತೃಭಿಃ ॥೧೨೩॥

ಏತಾನ್ ವಿಧೀಂಶ್ಚಾಭಿನಯಸ್ಯ ಸಮ್ಯಗ್ವಿಜ್ಞಾಯ
ರಂಗೇ ಮನುಜಃ ಪ್ರಯುಂಕ್ತೇ ।<br/>
ಸ ನಾಟ್ಯತತ್ತ್ವಾಭಿನಯಪ್ರಯೋಕ್ತಾ
ಸಂಮಾನಮಗ್ರ್ಯಂ ಲಭತೇ ಹಿ ಲೋಕೇ ॥೧೨೪॥

ಏವಮೇತೇ ಹ್ಯಭಿನಯಾ ವಾಙ್ನೇಪಥ್ಯಾಂಗಸಂಭವಾಃ
ಪ್ರಯೋಗಜ್ಞೇನ ಕರ್ತವ್ಯಾ ನಾಟಕೇ ಸಿದ್ಧಿಮಿಚ್ಛತಾ ॥೧೨೫॥

ಇತಿ ಭಾರತೀಯೇ ನಾಟ್ಯಶಾಸ್ತ್ರೇ ಚಿತ್ರಾಭಿನಯೋ ನಾಮ
ಪಂಚವಿಂಶೋಽಧ್ಯಾಯಃ ॥

---

[← Previous](chapter_24.md) | [Next →](chapter_26.md)
