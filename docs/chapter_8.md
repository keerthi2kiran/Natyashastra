---
layout: default
---
# ನಾಟ್ಯಶಾಸ್ತ್ರ ಅಧ್ಯಾಯ ೮ 

## ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್

### ಅಥ ಅಷ್ಟಮೋಽಧ್ಯಾಯಃ

ಋಷಯಃ ಊಚುಃ ।<br/>
ಭಾವಾನಾಂ ಚ ರಸಾಂ ಚ ಸಮುತ್ಥಾನಂ ಯಥಾಕ್ರಮಮ್ ।<br/>
ತ್ವತ್ಪ್ರಸಾದಾಚ್ಛ್ರುತಂ ಸರ್ವಮಿಚ್ಛಾಮೋ ವೇದಿತುಂ ಪುನಃ ॥೧॥

ನಾಟ್ಯೇ ಕತಿವಿಧಃ ಕಾರ್ಯಃ ತಜ್ಜ್ಞೈರಭಿನಯಕ್ರಮಃ ।<br/>
ಕತಂ ವಾಭಿನಯೋ ಹ್ಯೇಷ ಕತಿಭೇದಸ್ತು ಕೀರ್ತಿತಃ ॥೨॥

ಸರ್ವಮೇತದ್ಯಥಾತತ್ತ್ವಂ ಕಥಯಸ್ವ ಮಹಾಮುನೇ ।<br/>
ಯೋ ಯಥಾಭಿನಯೋ ಯಸ್ಮಿನ್ ಯೋಕ್ತವ್ಯಃ ಸಿದ್ಧಿಮಿಚ್ಛತಾ ॥೩॥

ತೇಷಾಂ ತು ವಚನಂ ಶ್ರುತ್ವಾ ಮುನೀನಾಂ ಭರತೋ ಮುನಿಃ ।<br/>
ಪ್ರತ್ಯುವಾಚ ಪುನರ್ವಾಕ್ಯಂ ಚತುರೋಽಭಿನಯಾನ್ ಪ್ರತಿ ॥೪॥

ಅಹಂ ವಃ ಕಥಯಿಷ್ಯಾಮಿ ನಿಖಿಲೇನ ತಪೋಧನಾಃ ।<br/>
ಯಸ್ಮಾದಭಿನಯೋ ಹ್ಯೇಷ ವಿಧಿವತ್ ಸಮುದಾಹೃತಮ್ ॥೫॥

   ಯದುಕ್ತಂ ಚತ್ವಾರೋಽಭಿನಯ ಇತಿ ತಾನ್ ವರ್ಣಯಿಷ್ಯಾಮಃ । ಅತ್ರಾಹ -- ಅಭಿನಯ ಇತಿ ಕಸ್ಮಾತ್ । ಅತ್ರೋಚ್ಯತೇ -- ಅಭೀತ್ಯುಪಸರ್ಗಃ ಣೀಞ್ ಇತಿ ಪ್ರಾಪಣಾರ್ಥಕೋ ಧಾತುಃ । ಅಸ್ಯಾಭಿನೀತ್ಯೇವಂ ವ್ಯವಸ್ಥಿತಸ್ಯ ಏರಜಿತ್ಯಚ್ಪ್ರತ್ಯತ್ಯಯಾಂತಸ್ಯಾಭಿನಯ ಇತ್ಯೇವಂ ರೂಪಂ ಸಿದ್ಧಮ್ । ಏತಚ್ಚ ಧಾತ್ವರ್ಥಾನುವಚನೇನಾವಧಾರ್ಯಂ ಭವತಿ ।<br/>
ಅತ್ರ ಶ್ಲೋಕೌ --
ಅಭಿಪೂರ್ವಸ್ತು ಣೀಞ್ ಧಾತುರಾಭಿಮುಖ್ಯಾರ್ಥನಿರ್ಣಯೇ ।<br/>
ಯಸ್ಮಾತ್ಪದಾರ್ಥಾನ್ನಯತಿ ತಸ್ಮಾದಭಿನಯಃ ಸ್ಮೃತಃ ॥೬॥

ವಿಭಾವಯತಿ ಯಸ್ಮಾಚ್ಚ ನಾನಾರ್ಥಾನ್ ಹಿ ಪ್ರಯೋಗತಃ ।<br/>
ಶಾಖಾಂಗೋಪಾಂಗಸಂಯುಕ್ತಸ್ತಸ್ಮಾದಭಿನಯಃ ಸ್ಮೃತಃ ॥೭॥

ಚತುರ್ವಿಧಶ್ಚೈವ ಭವೇನ್ನಾಟ್ಯಸ್ಯಾಭಿನಯೋ ದ್ವಿಜಾಃ ।<br/>
ಅನೇಕಭೇದವಾಹೂಯಂ ನಾಟ್ಯಂ ಹ್ಯಸ್ಮಿನ್ ಪ್ರತಿಷ್ಠಿತಮ್ ॥೮॥

ಆಂಗಿಕೋ ವಾಚಿಕಶ್ಚೈವ ಹ್ಯಾಹಾರ್ಯಃ ಸಾತ್ತ್ವಿಕಸ್ತಥಾ ।<br/>
ಜ್ಞೇಯಸ್ತ್ವಭಿನಯೋ ವಿಪ್ರಾಃ ಚತುರ್ಧಾ ಪರಿಕಲ್ಪಿತಃ ॥೯॥

ಸಾತ್ತ್ವಿಕಃ ಪೂರ್ವಮುಕ್ತಸ್ತು ಭಾವೈಶ್ಚ ಸಹಿತೋ ಮಯಾ ।<br/>
ಅಂಗಾಭಿನಯಮೇವಾದೌ ಗದತೋ ಮೇ ನಿಬೋಧತ ॥೧೦॥

ತ್ರಿವಿಧಸ್ತ್ವಾಂಗಿಕೋ ದ್ಯ್ನೇಯಃ ಶಾರೀರೋ ಮುಖಜಸ್ತಥಾ ।<br/>
ತಥಾ ಚೇಷ್ಟಾಕೃತಶ್ಚೈವ ಶಾಖಾಂಗೋಪಾಂಗಸಂಯುತಃ ॥೧೧॥

ಶಿರೋಹಸ್ತಕಟೀದಕ್ಷಃ ಪಾರ್ಶ್ವಪಾದಸಮನ್ವಿತಃ ।<br/>
ಅಂಗಪ್ರತ್ಯಂಗಸಂಯುಕ್ತಃ ಷಡಂಗೋ ನಾಟ್ಯಸಂಗ್ರಹಃ ॥೧೨॥

ತಸ್ಯ ಶಿರೋಹಸ್ತೋರಃಪಾರ್ಶ್ವಕಟೀಪಾದತಃ ಷಡಂಗಾನಿ ।<br/>
ನೇತ್ರಭ್ರೂನಾಸಾಧರಕಪೋಲಚಿಬುಕಾನ್ಯುಪಾಂಗಾನಿ ॥೧೩॥

ಅಸ್ಯ ಶಾಖಾ ಚ ನೃತ್ತಂ ಚ ತಥೈವಾಂಕುರ ಏವ ಚ ।<br/>
ವಸ್ತೂನ್ಯಭಿನಯಸ್ಯೇಹ ವಿಜ್ಞೇಯಾನಿ ಪ್ರಯೋಕ್ತೃಭಿಃ ॥೧೪॥

ಆಂಗಿಕಸ್ತು ಭವೇಚ್ಛಾಖಾ ಹ್ಯಂಕುರಃ ಸೂಚನಾ ಭವೇತ್ ।<br/>
ಅಂಗಹಾರವಿನಿಷ್ಪನ್ನಂ ನೃತ್ತಂ ತು ಕರಣಾಶ್ರಯಮ್ ॥೧೫॥

ಮುಖಜೇಽಭಿನಯೇ ವಿಪ್ರಾ!  ನಾನಾಭಾವರಸಾಶ್ರಯೇ ।<br/>
ಶಿರಸಃ ಪ್ರಥಮಂ ಕರ್ಮ ಗದತೋ ಮೇ ನಿಬೋಧತ  ॥೧೬॥

ಆಕಂಪಿತಂ ಕಂಪಿತಂ ಚ ಧೂತಂ ವಿಧುತಮೇವ ಚ ।<br/>
ಪರಿವಾಹಿತಮಾಧೂತಮವಧೂತಂ ತಥಾಂಚಿತಮ್ ॥೧೭॥

ನಿಹಂಚಿತಂ ಪರಾವೃತ್ತಮುತ್ಕ್ಷಿಪ್ತಂ ಚಾಪ್ಯಧೋಗತಮ್ ।<br/>
ಲೋಲಿತಂ ಚೈವ ವಿಜ್ಞೇಯಂ ತ್ರಯೋದಶವಿಧಂ ಶಿರಃ ॥೧೮॥

ಶನೈರಾಕಂಪನಾದೂರ್ಧ್ವಮಧಶ್ಚಾಕಂಪಿತಂ ಭವೇತ್ ।<br/>
ದ್ರುತಂ ತದೇವ ಬಹುಶಃ ಕಂಪಿತಂ ಕಂಪಿತಂ ಶಿರಃ ॥೧೯॥

ಋಜುಸ್ಥಿತಸ್ಯ ಚೋರ್ಧ್ವಾಧಃ ಕ್ಷೇಪಾದಾಕಂಪಿತಂ ಭವೇತ್ ।<br/>
ಬಹುಶಶ್ಚಲಿತಂ ಯಚ್ಚ ತತ್ಕಂಪಿತಮಿಹೋಚ್ಯತೇ ॥೨೦॥

ಸಂಜ್ಞೋಪದೇಶಪೃಚ್ಛಾಸು ಸ್ವಭಾವಾಭಾಷಣೇ ತಥಾ ।<br/>
ನಿರ್ದೇಶಾವಾಹನೇ ಚೈವ ಭವೇದಾಕಂಪಿತಂ ಶಿರಃ ॥೨೧॥

ರೋಷೇ ವಿತರ್ಕೇ ವಿಜ್ಞಾನೇ ಪ್ರತಿಜ್ಞಾನೇಽಥ ತರ್ಜನೇ ।<br/>
ಪ್ರಶ್ನಾತಿಶಯವಾಕ್ಯೇಷು ಶಿರಃ ಕಂಪಿತಮಿಷ್ಯತೇ ॥೨೨॥

ಶಿರಸೋ ರೇಚನಂ ಯತ್ತು ಶನೈಸ್ತದ್ ಧುತಮಿಷ್ಯತೇ ।<br/>
ದ್ರುತಮಾರೇಚನಾದೇತದ್ವಿಧುತಂ ತು ಭವೇಚ್ಛಿರಃ॥೨೩॥

ಅನೀಪ್ಸಿತೇ ವಿಷಾದೇ ಚ ವಿಸ್ಮಯೇ ಪ್ರತ್ಯಯಂ ತಥಾ ।<br/>
ಪಾರ್ಶ್ವಾವಲೋಕನೇ ಶೂನ್ಯೇ ಪ್ರತಿಷೇಧೇ ಧುತಂ ಶಿರಃ ॥೨೪॥

ಶೀತಗ್ರಸ್ತೇ ಭಯಾರ್ತೇ ಚ ತ್ರಾಸಿತೇ ಜ್ವರಿತೇ ತಥಾ ।<br/>
ಪೀತಮಾತ್ರೇ ತಥಾ ಮದ್ಯೇ ವಿಧುತಂ ತು ಭವೇಚ್ಛಿರಃ ॥೨೫॥

ಪರ್ಯಾಯಶಃ ಪಾರ್ಶ್ವಗತಂ ಶಿರಃ  ಸ್ಯಾತ್  ಪರಿವಾಹಿತಮ್  ।<br/>
ಆಧೂತಮುಚ್ಯತೇ ತಿರ್ಯಕ್ ಸಕೃದುದ್ವಾಹಿತಂ ತು ಯತ್ ॥೨೬॥

ಸಾಧನೇ ವಿಸ್ಮಯೇ ಹರ್ಷೇ ಸ್ಮಿತೇ ಚಾಮರ್ಷಿತೇ ತಥಾ ।<br/>
ವಿಚಾರೇ ವಿಹೃತೇ ಚೈವ ಲೀಲಾಯಾಂ ಪರಿವಾಹಿತಮ್ ॥೨೭॥

ಗರ್ವೇಚ್ಛಾದರ್ಶನೇ ಚೈವ ಪಾರ್ಶ್ವಸ್ಥೋರ್ಧ್ವನಿರೀಕ್ಷಣೇ
ಆಧುತಂ ತು ಶಿರೋ ಜ್ಞೇಯಮಾತ್ಮಸಂಭಾವನಾದಿಷು ॥೨೮॥

ಯದಧಃ ಸಕೃದಾಕ್ಷಿಪ್ತಮವಧೂತಂ ತು ತಚ್ಛಿರಃ ।<br/>
ಸಂದೇಶಾವಾಹನಾಲಾಪಸಂಜ್ಞಾದಿಷು ನದಿಷ್ಯತೇ ॥೨೯॥

ಕಿಂಚಿತ್  ಪಾರ್ಶ್ವನತಗ್ರೀವಂ ಶಿರೋ ವಿಜ್ಞೇಯಮಂಚಿತಮ್ ।<br/>
ವ್ಯಾಧಿತೇ ಮೂರ್ಛಿತೇ ಮತ್ತೇ ಚಿಂತಾಯಾಂ ಹನುಧಾರಣಮ್ ॥೩೦॥

ಉತ್ಕ್ಷಿಪಾಂಸಾವಸಕ್ತಂ ಯತ್ಕುಂಚಿತಭ್ರೂಲತಂ ಶಿರಃ ।<br/>
ನಿಹಂಚಿತಂ  ತು  ವಿಜ್ಞೇಯಂ  ಸ್ತ್ರೀಣಾಮೇತತ್ ಪ್ರಯೋಜಯೇತ್ ॥೩೧॥

ಗರ್ವೇ ಮಾನೇ ವಿಲಾಸೇ ಚ ಬಿವ್ವೋಕೇ ಕಿಲಕಿಂಚಿತೇ ।<br/>
ಮೋಟ್ಟಾಯಿತೇ  ಕುಟ್ಟಮಿತೇ ಸ್ತಂಭಮಾನೇ ನಿಹಂಚಿತಮ್ ॥೩೨॥

ಪರಾವೃತ್ತಾನುಕರಣಾತ್ ಪರಾವೃತ್ತಮಿಹೋಚ್ಯತೇ ।<br/>
ತತ್ ಸ್ಯಾನ್ಮುಖಾಪಹರಣೇ ಪೃಷ್ಠತಃ ಪ್ರೇಕ್ಷಣಾದಿಷು ॥೩೩॥

ಉತ್ಕ್ಷಿಪ್ತಂ ಚಾಪಿ  ವಿಜ್ಞೇಯಮುನ್ಮುಖಾವಸ್ಥಿತಂ ಶಿರಃ  ।<br/>
ಪ್ರಾಂಶುದಿವ್ಯಾಸ್ತ್ರಯೋಗೇಷು  ಸ್ಯಾದುತ್ಕ್ಷಿಪ್ತಂ ಪ್ರಯೋಗತಃ ॥೩೪॥

ಅಧೋಮುಖಂ ಸ್ಥಿತಂ ಚಾಪಿ ಬುಧಾಃ  ಪ್ರಾಹುರಧೋಗತಮ್ ।<br/>
ಲಜ್ಜಾಯಾಂ ಚ ಪ್ರಣಾಮೇ ಚ ದುಃಖೇ ಚಾಧೋಗತಂ ಶಿರಃ ॥೩೫॥

ಸರ್ವತೋ ಭ್ರಮಣಾಚ್ಚೈವ ಶಿರಃ ಸ್ಯಾತ್ ಪರಿಲೋಲಿತಮ್ ।<br/>
ಮೂರ್ಚ್ಛಾವ್ಯಾಧಿಮದಾವೇಶಗ್ರಹನಿದ್ರಾದಿಷು ಸ್ಮೃತಮ್ ॥೩೬॥

ಋಜುಸ್ವಭಾವಸಂಸ್ಥಾನಂ ಪ್ರಾಕೃತಂ ತು ಸ್ವಭಾವಜಮ್ ।<br/>
ಮಂಗಲ್ಯಾಧ್ಯಯನಧ್ಯಾನಸ್ವಭಾವಜಯಕರ್ಮಸು ॥೩೭॥

ಏಭ್ಯೋಽನ್ಯೇ ಬಹವೋ ಭೇದಾ ಲೋಕಾಭಿನಯಸಂಶ್ರಿತಾಃ ।<br/>
ತೇ ಚ ಲೋಕಸ್ವಭಾವೇನ ಪ್ರಯೋಕ್ತವ್ಯಾ ಪ್ರಯೋಕ್ತೃಭಿಃ ॥೩೮॥

ತ್ರಯೋದಶವಿಧಂ ಹ್ಯೇತಚ್ಛಿರಃಕರ್ಮ ಮಯೋದಿತಮ್ ।<br/>
ಅತಃ ಪರಂ ಪ್ರವಕ್ಷ್ಯಾಮಿ ದೃಷ್ಟೀನಾಮಿಹ ಲಕ್ಷಣಮ್ ॥೩೯॥

ಕಾಂತಾ ಭಯಾನಕಾ ಹಾಸ್ಯಾ ಕರುಣಾ ಚಾದ್ಭುತಾ ತಥಾ ।<br/>
ರೌದ್ರೋ ವೀರಾ ಚ ಬೀಭತ್ಸಾ ವಿಜ್ಞೇಯಾ ರಸದೃಷ್ಟಯಃ ॥೪೦॥

ಸ್ನಿಗ್ಧಾ ಹೃಷ್ಟಾ ಚ ದೀನಾ ಚ ಕ್ರುದ್ಧಾ ದೃಪ್ತಾ ಭಯಾನ್ವಿತಾ ।<br/>
ಜುಗುಪ್ಸಿತಾ ವಿಸ್ಮಿತಾ ಚ ಸ್ಥಾಯಿಭಾವೇಷು  ದೃಷ್ಟಯಃ ॥೪೧॥

ಶೂನ್ಯಾ ಚ ಮಲಿನಾ ಚೈವ  ಶ್ರಾಂತಾ ಲಜ್ಜಾನ್ವಿತಾ ತಥಾ ।<br/>
ಗ್ಲಾನಾ  ಚ  ಶಂಕಿತಾ ಚೈವ ವಿಷಣ್ಣಾ ಮುಕುಲಾ ತಥಾ ॥೪೨॥

ಕುಂಚಿತಾ ಚಾಭಿತಪ್ತಾ ಚ ಜಿಹ್ಮಾ ಸಲಲಿತಾ  ತಥಾ  ।<br/>
ವಿತರ್ಕಿತಾರ್ಧಮುಕುಲಾ ವಿಭ್ರಾಂತಾ ವಿಲುಪ್ತಾ ತಥಾ ॥೪೩॥

ಆಕೇಕರಾ  ವಿಕೋಶಾ ಚ ತ್ರಸ್ತಾ ಚ ಮದಿರಾ  ತಥಾ ।<br/>
ಷಟ್ತ್ರಿಂಶದ್ ದೃಷ್ಟಯೋ ಹ್ಯೇತಾ ತಾಸು ನಾಟ್ಯಂ ಪ್ರತಿಷ್ಠಿತಮ್ ॥೪೪॥

ಅಸ್ಯ ದೃಷ್ಟಿವಿಧಾನಸ್ಯ ನಾನಾಭಾವರಸಾಶ್ರಯಮ್  ।<br/>
ಲಕ್ಷಣಂ ಸಂಪ್ರವಕ್ಷ್ಯಮಿ ಯಥಾಕರ್ಮ ಪ್ರಯೋಗತಃ ॥ ೪೫॥

ಹರ್ಷಪ್ರಸಾದಜನಿತಾ ಕಾಂತಾತ್ಯರ್ಥಂ  ಸಮನ್ಯಥಾ ।<br/>
ಸಭ್ರೂಕ್ಷೇಪಕಟಾಕ್ಷಾ ಚ ಶೃಂಗಾರೇ ದೃಷ್ಟಿರಿಕ್ಷ್ಯತೇ ॥೪೬॥

ಪ್ರೋದ್ವೃತ್ತನಿಷ್ಟಬ್ಧಪುಟಾ ಸ್ಫುರದುದ್ವೃತ್ತತಾರಕಾ ।<br/>
ದೃಷ್ಟಿರ್ಭಯಾನಾಕಾತ್ಯರ್ಥಂ ಭೀತಾ ಜ್ಞೇಯಾ ಭಯಾನಕೇ ॥೪೭॥

ಕ್ರಮಾದಾಕುಂಚಿತಪುಟಾ ವಿಭ್ರಾಂತಾಕುಲತಾರಕಾ ।<br/>
ಹಾಸ್ಯಾ ದೃಷ್ಟಿಸ್ತು  ಕರ್ತವ್ಯಾ ಕುಹಕಾಭಿನಯಂ ಪ್ರತಿ  ॥೪೮॥

ಪತಿತೋರ್ಧ್ವಪುಟಾ ಸಾಸ್ರಾ ಮನ್ಯುಮಂಥರತಾರಕಾ ।<br/>
ನಾಸಾಗ್ರಾನುಗತಾ ದೃಷ್ಟಿಃ ಕರುಣಾ ಕರುಣೇ ರಸೇ ॥೪೯॥

ಯಾ ತ್ವಾಕುಂಚಿತಪಕ್ಷ್ಮಾಗ್ರಾ ಸಾಶ್ಚರ್ಯೋದ್ಧತ್ತತಾರಕಾ ।<br/>
ಸೌಮ್ಯಾ ವಿಕಸಿತಾಂತಾ  ಚ  ಸಾದ್ಭುತಾ ದೃಷ್ಟಿರದ್ಭುತೇ॥೫೦
ಕ್ರೂರಾ  ರೂಕ್ಷಾರುಣೋದ್ವೃತನಿಷ್ಟಬ್ಧಪುಟತಾರಕಾ ।<br/>
ಭ್ರುಕುಟೀಕುಟಿಲಾ ದೃಷ್ಟಿಃ ರೌದ್ರೇ ರೌದ್ರೀ ರಸಾ ಸ್ಮೃತಾ ॥೫೧॥

ದೀಪ್ತಾ ವಿಕಸಿತಾ ಕ್ಷುಬ್ಧಾ ಗಂಭೀರಾ ಸಮತಾರಕಾ ।<br/>
ಉತ್ಫುಲ್ಲಮಧ್ಯಾ ದೃಷ್ಟಿಸ್ತು ವೀರಾ ವೀರರಸಾಶ್ರಯಾ ॥೫೨॥

ನಿಕುಂಚಿತಪುಟಾಪಾಂಗಾ ಘೂರ್ಣೋಪಪ್ಲುತತಾರಕಾ ।<br/>
ಸಂಶ್ಲಿಷ್ಟಸ್ಥಿರಪಕ್ಷ್ಮಾ ಚ ಬೀಭತ್ಸಾ ದೃಷ್ಟಿರಿಷ್ಯತೇ ॥೫೩॥

ನಾಸಾಗ್ರಸಕ್ತಾ ನಿಮಿಷಾ ತಥಾಧೋಭಾಗಚಾರಿಣೀ ।<br/>
ಆಕೇಕರಪುಟಾ ಶಾಂತೇ ಶಾಂತಾ ದೃಷ್ಟಿರ್ಭವೇದಸೌ ॥೫೪॥

ರಸಜಾ ದೃಷ್ಟಯೋ ಹ್ಯೇತಾ ವಿಜ್ಞೇಯಾ ಲಕ್ಷಣಾನ್ವಿತಾ ।<br/>
ಅತಃ ಪರಂ ಪ್ರವಕ್ಷ್ಯಾಮಿ ಸ್ಥಾಯಿಭಾವಸಮಾಶ್ರಯಾಃ ॥೫೫॥

ವ್ಯಾಕೋಶಮಧ್ಯಾ ಮಧುರಾ ಸ್ಥಿತತಾರಾಭಿಲಾಷಿಣೀ ।<br/>
ಸಾನಂದಾಶ್ರುಪ್ಲುತಾ ದೃಷ್ಟಿಃ ಸ್ನಿಗ್ಧೇಯಂ ರತಿಭಾವಜಾ ॥೫೬॥

ಚಲಾ ಹಸಿತಗರ್ಭಾ ಚ ವಿಶತ್ತಾರಾನಿಮೇಷಿಣೀ ।<br/>
ಕಿಂಚಿದಾಕುಂಚಿತಾ ದೃಷ್ಟಿಃ ಹೃಷ್ಟಾ ಹಾಸೇ ಪ್ರಕೀರ್ತಿತಾ ॥೫೭॥

ಅವಸ್ರಸ್ತೋತ್ತರಪುಟಾ ಕಿಂಚಿತ್ಸರಂಬ್ಧತಾರಕಾ ।<br/>
ಮಂದಸಂಚಾರಿಣೀ ದೀನಾ ಸಾ ಶೋಕೇ ದೃಷ್ಟಿರಿಷ್ಯತೇ ॥೫೮॥

ರೂಕ್ಷಾ ಸ್ಥಿರೋದ್ಧತಪುಟಾ ನಿಷ್ಟಬ್ಧೋದ್ಧೃತ್ತತಾರಕಾ ।<br/>
ಕುಟಿಲಾ ಭ್ರುಕುಟಿರ್ದೃಷ್ಟಿಃ ಕ್ರುದ್ಧಾ ಕ್ರೋಧೇ ವಿಧೀಯತೇ ॥೫೯॥

ಸಂಸ್ಥಿತೇ ತಾರ್ಕೇ ಯಸ್ಯಾಃ ಸ್ಥಿತಾ ವಿಕಸಿತಾ ತಥಾ ।<br/>
ಸತ್ತ್ವಮುದ್ಗಿರತೀ ದೃಪ್ತಾ ದೃಷ್ಟಿರುತ್ಸಾಹಸಂಭವಾ ॥೬೦॥

ವಿಸ್ಫಾರಿತೋಭಯಪುಟಾ ಭಯಕಂಪಿತತಾರಕಾ ।<br/>
ನಿಷ್ಕ್ರಾಂತಮಧ್ಯಾ ದೃಷ್ಟಿಸ್ತು ಭಯಭಾವೇ ಭಯಾನ್ವಿತಾ ॥೬೧॥

ಸಂಕೋಚಿತಪುಟಾಧ್ಯಾಮಾ ದೃಷ್ಟಿರ್ಮೀಲಿತತಾರಕಾ  ।<br/>
ಪಕ್ಷ್ಮೋದ್ದೇಶಾತ್ ಸಮುದ್ವಿಗ್ನಾ ಜುಗುಪ್ಸಾಯಾಂ ಜುಗುಪ್ಸಿತಾ ॥೬೨॥

ಭೃಶಮುದ್ವೃತ್ತತಾರಾ ಚ ನಷ್ಟೋಭಯಪುಟಾನ್ವಿತಾ ।<br/>
ಸಮಾ ವಿಕಸಿತಾ ದೃಷ್ಟಿರ್ವಿಸ್ಮಿತಾ ವಿಸ್ಮಯೇ ಸ್ಮೃತಾ ॥೬೩॥

ಸ್ಥಾಯಿಭಾವಾಶ್ರಯಾ ಹ್ಯೇತಾ ವಿಜ್ಞೇಯಾಃ ದೃಷ್ಟಯೋ ಬುಧೈಃ ।<br/>
ಸಂಚಾರಿಣೀನಾಂ ದೃಷ್ಟೀನಾಂ ಸಂಪ್ರವಕ್ಷ್ಯಾಮಿ ಲಕ್ಷಣಮ್ ॥೬೪॥

ಸಮತಾರಾ ಸಮಪುಟಾ ನಿಷ್ಕಂಪಾ ಶೂನ್ಯದರ್ಶನಾ  ।<br/>
ಬಾಹ್ಯಾರ್ಥಾಗ್ರಾಹಿಣೀ ಧ್ಯಾಮಾ ಶೂನ್ಯಾ ದೃಷ್ಟಿಃ ಪ್ರಕೀರ್ತಿತಾ ॥೬೫॥

ಪ್ರಸ್ಪಂದಮಾನಪಕ್ಷ್ಮಾಗ್ರಾ ನಾತ್ಯರ್ಥಮುಕುಲೈಃ ಪುಟೈಃ ।<br/>
ಮಲಿನಾಂತಾ ಚ ಮಲಿನಾ ದೃಷ್ಟಿರ್ವಿಸ್ಮಿತತಾರಕಾ ॥೬೬॥

ಶ್ರಮಪ್ರಮ್ಲಾಪಿತಪುಟಾ ಕ್ಷಾಮಾ ಕುಂಚಿತಲೋಚನಾ ।<br/>
ಸನ್ನಾ ಪತಿತತಾರಾ ಚ ಶ್ರಾಂತಾ ದೃಷ್ಟಿಃ ಪ್ರಕೀರ್ತಿತಾ ॥೬೭॥

ಕಿಂಚಿದಂಚಿತಪಕ್ಷ್ಮಾಗ್ರಾ ಪತಿತೋರ್ಧ್ವಪುಟಾ ಹ್ರಿಯಾ ।<br/>
ತ್ರಪಾಧೋಗತತಾರಾ ಚ ದೃಷ್ಟಿರ್ಲಜ್ಜಾನ್ವಿತಾ ತು ಸಾ ॥೬೮॥

ಮ್ಲಾನಭ್ರುಪುಟಪಕ್ಷ್ಮಾ ಯಾ ಶಿಥಿಲಾ ಮಂದಚಾರಿಣೀ ।<br/>
ಕ್ರಮಪ್ರವೃಷ್ಟತಾರಾ ಚ ಗ್ಲಾನಾ ದೃಷ್ಟಿಸ್ತು ಸಾ ಸ್ಮೃತಾ॥೬೯॥

ಕಿಂಚಿಚ್ಚಲಾ ಸ್ಥಿರಾ ಕಿಂಚಿದುದ್ಗತಾ ತಿರ್ಯಗಾಯತಾ ।<br/>
ಗೂಢಾ ಚಕಿತತಾರಾ  ಚ ಶಂಕಿತಾ ದೃಷ್ಟಿರಿಷ್ಯತೇ॥೭೦॥

ವಿಷಾದವಿಸ್ತೀರ್ಣಪುಟಾ ಪರ್ಯಸ್ತಾಂತಾ ನಿಮೇಷಿಣೀ ।<br/>
ಕಿಂಚಿನ್ನಿಷ್ಟಬ್ಧತಾರಾ ಚ ಕಾರ್ಯಾ ದೃಷ್ಟೀರ್ವಿಷಾದಿನೀ ॥೭೧॥

ಸ್ಫುರದಾಶ್ಲಿಷ್ಟಪಕ್ಷ್ಮಾಗ್ರಾ ಮುಕುಲೋರ್ಧ್ವಪುಟಾಂಚಿತಾ ।<br/>
ಸುಖೋನ್ಮೀಲಿತತಾರಾ ಚ ಮುಕುಲಾ ದೃಷ್ಟಿರಿಷ್ಯತೇ॥೭೨॥

ಆನಿಕುಂಚಿತಪಕ್ಷ್ಮಾಗ್ರಾ ಪುಟೈರಾಕುಂಚಿತೈಸ್ತಥಾ ।<br/>
ಸಂನಿಕುಂಚಿತತಾರಾ ಚ ಕುಂಚಿತಾ ದೃಷ್ಟಿರಿಷ್ಯತೇ ॥೭೩॥

ಮಂದಾಯಮಾನತಾರಾ ಯಾ ಪುಟೈಃ ಪ್ರಚಲಿತೈಸ್ತಥಾ ।<br/>
ಸಂತಾಪೋಪಪ್ಲುತಾ ದೃಷ್ಟಿರಭಿತಪ್ತಾ ತು ಸವ್ಯಥಾ ॥೭೪॥

ಲಂಬಿತಾಕುಂಚಿತಪುಟಾ ಶನೈಸ್ತಿರ್ಯಙ್‍ ನಿರೀಕ್ಷಿಣೀ ।<br/>
ನಿಗೂಢಾ ಗೂಢತಾರಾ ಚ ಜಿಹ್ಮಾ ದೃಷ್ಟಿರುದಾಹೃತಾ ॥೭೫॥

ಮಧುರಾಕುಂಚಿತಾಂತಾ ಚ ಸಭ್ರೂಕ್ಷೇಪಾ ಚ ಸಸ್ಮಿತಾ ।<br/>
ಸಮಮನ್ಯವಿಕಾರಾ ಚ ದೃಷ್ಟಿಃ ಸಾ ಲಲಿತಾ ಸ್ಮೃತಾ ॥೭೬॥

ವಿತರ್ಕೋದ್ವರ್ತಿತಪುಟಾ ತಥೈವೋತ್ಫುಲ್ಲತಾರಕಾ ।<br/>
ಅಧೋಗತವಿಚಾರಾ ಚ ದೃಷ್ಟಿರೇಷಾ ವಿತರ್ಕಿತಾ॥೭೭॥

ಅರ್ಧವ್ಯಾಕೋಶಪಕ್ಷ್ಮಾ ಚ ಹ್ಲಾದಾರ್ಧಮುಕುಲೈಃ ಪುಟೈಃ ।<br/>
ಸ್ಮಿತಾರ್ಶಮುಕುಲಾ ದೃಷ್ಟಿಃ ಕಿಂಚಿಲ್ಲುಲಿತತಾರಕಾ ॥೭೮॥

ಅನವಸ್ಥಿತತಾರಾ ಚ ವಿಭ್ರಾಂತಾಕುಲದರ್ಶನಾ ।<br/>
ವಿಸ್ತೀರ್ಣೋತ್ಫುಲ್ಲಮಧ್ಯಾ ಚ ವಿಭ್ರಾಂತಾ ದೃಷ್ಟಿರುಚ್ಯತೇ ॥೭೯॥

ಪುಟೌ ಪ್ರಸ್ಫುರಿತೌ ಯಸ್ಯ ನಿಷ್ಟಬ್ಧೌ ಪತಿತೌ ಪುನಃ ।<br/>
ವಿಲುಪ್ತೋದ್ವೃತ್ತತಾರಾ ಚ ದೃಷ್ಟಿರೇಷಾ ತು ವಿಪ್ಲುತಾ ॥೮೦॥

ಆಕುಂಚಿತಪುಟಾಪಾಂಗಾ ಸಂಗತಾರ್ಧನಿಮೇಷಿಣೀ ।<br/>
ಮುಹುರ್ವ್ಯಾವೃತ್ತತಾರಾ ಚ ದೃಷ್ಟಿರಾಕೇಕರಾ ಸ್ಮೃತಾ ॥೮೧॥

ವಿಕೋಶಿತೋಭಯಪುಟಾ ಪ್ರೋತ್ಫುಲ್ಲಾ ಚಾನಿಮೇಷಿಣೀ ।<br/>
ಅನವಸ್ಥಿತಸಂಚಾರಾ ವಿಕೋಶಾ ದೃಷ್ಟಿರುಚ್ಯತೇ ॥೮೨॥

ತ್ರಾಸೋದ್ವೃತ್ತಪುಟಾ ಯಾ ತು ತಥೋತ್ಕಂಪಿತತಾರಕಾ ।<br/>
ಸಂತ್ರಾಸೋತ್ಫುಲ್ಲಮಧ್ಯಾ ಚ ತ್ರಸ್ತಾ ದೃಷ್ಟಿರುದಾಹೃತಾ ॥೮೩॥

ಆಘುರ್ಣಮಾನಮಧ್ಯಾ ಯಾ ಕ್ಷಾಮಾಂತಾಂಚಿತಲೋಚನಾ ।<br/>
ದೃಷ್ಟಿರ್ವಿಕಸಿತಾಪಾಂಗಾ ಮದಿರಾ ತರುಣೇ ಮದೇ ॥೮೪॥

ಕಿಂಚಿದಾಕುಽಚಿತಪುಟಾ ಹ್ಯನವಸ್ಥಿತತಾರಕಾ ।<br/>
ತಥಾ ಚಲಿತಪಕ್ಷ್ಮಾ ಚ ದೃಷ್ಟಿರ್ಮಧ್ಯಮದೇ ಭವೇತ್ ॥೮೫॥

ಸನಿಮೇಷಾನಿಮೇಷಾ ಚ ಕಿಂಚಿದ್ ದರ್ಶಿತತಾರಕಾ ।<br/>
ಅಧೋಭಾಗಚರೀ ದೃಷ್ಟಿರಧಮೇ ತು ಮದೇ ಸ್ಮೃತಾ ॥೮೬॥

ಇತ್ಯೇವಂ ಲಕ್ಷಿತಾ ಹ್ಯೇತಾ ಷಟತ್ರಿಂಶದ್ ದೃಷ್ಟಯೋ ಮಯಾ ।<br/>
ರಸಜಾ ಸಹಜಾಶ್ಚಾಸಾಂ ವಿನಿಯೋಗಂ ನಿಬೋಧತ ॥೮೭॥

ರಸಜಾಸ್ಸ್ತು ರಸೇಷ್ವೇವ ಸ್ಥಾಯಿಷು ಸ್ಥಾಯಿದೃಷ್ಟಯಃ ।<br/>
ಶ‍ೃಣುತ ವ್ಯಭಿಚಾರಿಣ್ಯಃ ಸಂಚಾರಿಷು ಯಥಾಸ್ಥಿತಾಃ ॥೮೮॥

ಶೂನ್ಯಾ ದೃಷ್ಟಿಸ್ತು ಚಿಂತಾಯಾಂ ಸ್ತಂಭೇ ಚಾಪಿ ಪ್ರಕೀರ್ತಿತಾ ।<br/>
ನಿರ್ವೇದೇ ಚಾಪಿ ಮಲಿನಾ ವೈವರ್ಣ್ಯೇ ಚ ವಿಧೀಯತೇ ॥೮೯॥

ಶ್ರಾಂತಾ ಶ್ರಮಾರ್ತೇ ಸ್ವೇದೇ ಚ ಲಜಾಯಾಂ ಲಲಿತಾ ತಥಾ ।<br/>
ಅಪಸ್ಮಾರೇ ತಥಾ ವ್ಯಾಧೌ ಗ್ಲಾನ್ಯಾಂ ಗ್ಲಾನಾ ವಿಧೀಯತೇ ॥೯೦॥

ಶಂಕಾಯಾಂ ಶಂಕಿತಾ ಜ್ಞೇಯಾ ವಿಷಾದಾರ್ಥೇ ವಿಷಾದಿನೀ ।<br/>
ನಿದ್ರಾಸ್ವಪ್ನಸುಖಾರ್ಥೇಷು ಮುಕುಲಾ ದೃಷ್ಟಿರಿಷ್ಯತೇ ॥೯೧॥

ಕುಂಚಿತಾಸೂಯಿತಾನಿಷ್ಟದುಷ್ಪ್ರೇಕ್ಷಾಕ್ಷಿವ್ಯಥಾಷು ಚ ।<br/>
ಅಭಿತಪ್ತಾ ಚ ನಿರ್ವೇದೇ ಹ್ಯಭಿಘಾತಾಭಿತಾಪಯೋಃ ॥೯೨॥

ಜಿಹ್ಮಾ ದೃಷ್ಟಿರಸೂಯಾಯಾಂ ಜಡತಾಲಸ್ಯಯೋಸ್ತಥಾ ।<br/>
ಧೃತೌ ಹರ್ಷೇ ಸಲಲಿತಾ ಸ್ಮೃತೌ ತರ್ಕೇ ಚ ತರ್ಕಿತಾ ॥೯೩॥

ಆಹ್ಲಾದಿಷ್ವರ್ಧಮುಕುಲಾ ಗಂಧಸ್ಪರ್ಶಸುಖಾದಿಷು ।<br/>
ವಿಭ್ರಾಂತಾ ದೃಷ್ಟಿರಾವೇಗೇ ಸಂಭ್ರಮೇ ವಿಭ್ರಮೇ ತಥಾ ॥೯೪॥

ವಿಲುಪ್ತಾ ಚಪಲೋನ್ಮಾದದುಃಖಾರ್ತಿಮರಣಾದಿಷು ।<br/>
ಆಕೇಕರಾ ದುರಾಲೋಕೇ ವಿಚ್ಛೇದಪ್ರೇಅಕ್ಷಿತೇಷು ಚ ॥೯೫॥

ವಿಬೋಧಗರ್ವಾಮರ್ಶೌಗ್ರ್ಯಮತಿಷು ಸ್ಯಾದ್ವಿಕೋಶಿತಾ ।<br/>
ತ್ರಸ್ತಾ ತ್ರಾಸೇ ಭವೇದ್ ದೃಷ್ಟಿರ್ಮದಿರಾ ಚ ಮದೇಷ್ವಿತಿ ॥೯೬॥

ಷಟತ್ರಿಂಶದ್ ದೃಷ್ಟಯೋ ಹ್ಯೇತಾ ಯಥಾವತ್ ಸಮುದಾಹೃತಾಃ ।<br/>
ರಸಜಾನಾಂ ತು ದೃಷ್ಟೀನಾಂ ಭಾವಜಾನಾಂ ತಥೈಅವ ಚ ॥೯೭॥

ತಾರಾಪುಟಭ್ರುವಾಂ ಕರ್ಮ ಗದತೋ ಮೇ ನಿಬೋಧತ ।<br/>
ಭ್ರಮಣಂ ವಲನಂ ಪಾತಶ್ಚಲನಂ ಸಂಪ್ರವೇಶನಮ್ ॥೯೮॥

ವಿವರ್ತನಂ ಸಮುದ್ವೃತ್ತಂ ನಿಷ್ಕ್ರಾಮಃ ಪ್ರಾಕೃತಂ ತಥಾ ।<br/>
ಪುಟಾಂತರ್ಮಂಡಲಾವೃತ್ತಿಸ್ತಾರಯೋರ್ಭ್ರಮಣಂ ಸ್ಮೃತಮ್ ॥೯೯॥

ವಲನಂ ಗಮನಂ ತ್ರ್ಯಸ್ರಂ ಪಾತನಂ ಸ್ರಸ್ತತಾ ತಥಾ ।<br/>
ಚಲನಂ ಕಂಪನಂ ಜ್ಞೇಯಂ ಪ್ರವೇಶೋಽಂತಃಪ್ರವೇಶನಮ್ ॥೧೦೦॥

ವಿವರ್ತನಂ ಕಟಾಕ್ಷಸ್ತು  ಸಮುದ್ವೃತ್ತಂ ಸಮುನ್ನತಿಃ ।<br/>
ನಿಷ್ಕ್ರಾಮೋ ನಿರ್ಗಮಃ ಪ್ರೋಕ್ತಃ ಪ್ರಾಕೃತಂ ತು ಸ್ವಭಾವಜಮ್ ॥೧೦೧॥

ಅಥೈಷಾಂ ರಸಭಾವೇಷು ವಿನಿಯೋಗಂ ನಿಬೋಧತ ।<br/>
ಭ್ರಮಣಂ ಚಲನೋದ್ವೃತ್ತೇ ನಿಷ್ಕ್ರಾಮೋ ವೀರರೌದ್ರಯೋಃ ॥೧೦೨॥

ನಿಷ್ಕ್ರಾಮಣಂ ಸಂವಲನಂ ಕರ್ತವ್ಯಂ ತು ಭಯಾನಕೇ ।<br/>
ಹಾಸ್ಯಬೀಭತ್ಸಯೋಶ್ಚಾಪಿ ಪ್ರವೇಶನಮಿಹೇಷ್ಯತೇ ॥೧೦೩॥

ಪಾತನಂ ಕರುಣೇ ಕಾರ್ಯಂ ನಿಷ್ಕ್ರಾಮಣಮಥಾದ್ಭುತೇ ।<br/>
ಪ್ರಾಕೃತಂ ಶೇಷಭಾವೇಷು ಶೃಂಗಾರೇ ಚ ವಿವರ್ತಿತಮ್ ॥೧೦೪॥

ಸ್ವಭಾವಸಿದ್ಧಮೇವೈತತ್ ಕರ್ಮಂ ಲೋಕಕ್ರಿಯಾಶ್ರಯಮ್ ।<br/>
ಏವಂ ರಸೇಷು ಭಾವೇಷು ತಾರಾಕರ್ಮಾಣಿ ಯೋಜಯೇತ್ ॥೧೦೫॥

ಅಥಾಽತ್ರೈವ ಪ್ರವಕ್ಷ್ಯಾಮಿ ಪ್ರಕಾರನ್ ದರ್ಶನಸ್ಯ ತು ।<br/>
ಸಮಂ ಸಾಚಯ್ನುವೃತ್ತೇ ಚ ಹ್ಯಾಲೋಕಿತವಿಲೋಕಿತೇ ॥೧೦೬॥

ಪ್ರಲೋಕಿತೋಲ್ಲೋಕಿತೇ ಚಾಪ್ಯವಲೋಕಿತಮೇವ ಚ ।<br/>
ಸಮತಾರಂ ಚ ಸೌಮ್ಯಂ ಚ ಯದ್ದೃಷ್ಟಂ ತತ್ ಸಮಂ ಸ್ಮೃತಮ್ ॥೧೦೭॥

ಪಕ್ಷ್ಮಾಂತರಗತತಾರಂ ಚ ತ್ರ್ಯಸ್ರಂ ಸಾಚೀಕೃತಂ ತು ತತ್ ।<br/>
ರೂಪನಿರ್ವರ್ಣನಾ ಯುಕ್ತಮನುವೃತ್ತಮಿತಿ ಸ್ಮೃತಮ್ ॥೧೦೮॥

ಸಹಸಾ ದರ್ಶನಂ ಯತ್  ಸ್ಯಾತ್ತದಾಲೋಕಿತಮುಚ್ಯತೇ ।<br/>
ವಿಲೋಕಿತಂ ಪೃಷ್ಟತಸ್ತು ಪಾರ್ಶ್ವಾಭ್ಯಾಂ ತು ಪ್ರಲೋಕಿತಮ್ ॥೧೦೯॥

ಊರ್ಧ್ವಮುಲ್ಲೋಕಿತಂ ಜ್ಞೇಯಮವಲೋಕಿತಮಪ್ಯಧಃ ।<br/>
ಇತ್ಯೇಷು ದರ್ಶನವಿಧಿಃ ಸರ್ವಭಾವರಸಾಶ್ರಯಃ ॥೧೧೦॥

ತಾರಾಕೃತೋಽಸ್ಯಾನುಗತಂ ಪುಟಕರ್ಮ ನಿಬೋಧತ ।<br/>
ಉನ್ಮೇಷಶ್ಚ ನಿಮೇಷಶ್ಚ ಪ್ರಸೃತಂ ಕುಂಚಿತಂ ಸಮಮ್ ॥೧೧೧॥

ವಿವರ್ತಿತಂ ಸ ಸ್ಫುರಿತಂ ಪಿಹಿತಂ ಸವಿತಾಡಿತಮ್ ।<br/>
ವಿಶ್ಲೇಷಃ ಪುಟಯೋರ್ಯಸ್ತು ಸ ತೂನ್ಮೇಷಃ ಪ್ರಕೀರ್ತಿತಃ ॥೧೧೨॥

ಸಮಾಗಮೋ ನಿಮೇಷಃ ಸ್ಯಾದಾಯಾಮಃ ಪ್ರಸೃತಂ ಭವೇತ್ ।<br/>
ಆಕುಽಚಿತಂ ಕುಂಚಿತಂ ಸ್ಯಾತ್  ಸಮಂ ಸ್ವಾಭಾವಿಕಂ ಸ್ಮೃತಮ್ ॥೧೧೩॥

ವಿವರ್ತಿತಂ ಸಮುದ್ವೃತ್ತಂ ಸ್ಫುರಿತಂ ಸ್ಪಂದಿತಂ ತಥಾ ।<br/>
ಸ್ಥಗಿತಂ ಪಿಹಿತಂ ಪ್ರೋಕ್ತಮಾಹತಂ ತು ವಿತಾಡಿತಮ್ ॥೧೧೪॥

ಅಥೈಷಂ ರಸಭಾವೇಷು ವಿನಿಯೋಗಂ ನಿಬೋಧತ ।<br/>
ಕ್ರೋಧೇ ವಿವರ್ತಿತಂ ಕಾರ್ಯೋ ನಿಮೇಷೋನ್ಮೇಷಣೈಃ ಸಹ ॥೧೧೫॥

ವಿಸ್ಮಯಾರ್ಥೇಷು ಹರ್ಷೇ ಚ ವೀರೇ ಚ ಪ್ರಸೃತಂ ಸ್ಮೃತಮ್ ।<br/>
ಅನಿಷ್ಟದರ್ಶನೇ ಗಂಧೇ ರಸೇ ಸ್ಪರ್ಶೇ ಚ ಕುಂಚಿತಮ್ ॥೧೧೬॥

ಶೃಂಗಾರೇ ಚ ಸಮಂ ಕಾರ್ಯಮೀರ್ಷ್ಯಾಸು ಸ್ಫುರಿತಂ ತಥಾ ।<br/>
ಸುಪ್ತಮೂರ್ಚ್ಛಿತವಾತೋಷ್ಣಧೂಮವರ್ಷಾಂಜನಾರ್ತಿಷು ॥೧೧೭॥

ನೇತ್ರರೋಗೇ ಚ ಪಿಹಿತಮಭಿಘಾತೇ ವಿತಾಡಿತಮ್ ।<br/>
ಇತ್ಯೇವಂ ರಸಭಾವೇಷು ತಾರಕಾಪುಟಯೋರ್ವಿಧಿಃ ॥೧೧೮॥

ಕಾರ್ಯಾನುಗತಮಸ್ಯೈವ ಭ್ರುವೋಃ ಕರ್ಮ ನಿಬೋಧತ ।<br/>
ಉತ್ಕ್ಷೇಪಃ ಪಾತನಶ್ಚೈವ ಭ್ರುಕುಟೀ ಚತುರಂ ಭ್ರುವೋಃ ॥೧೧೯॥

ಕುಂಚಿತಂ ರೇಚಿತಂ ಚೈವ ಸಹಜಂ ಚೇತಿ ಸಪ್ತಧಾ ।<br/>
ಭ್ರುವೋರುನ್ನತಿರುತ್ಕ್ಷೇಪಃ  ಸಮಮೇಕೈಕಶೋಽಪಿ ವಾ॥೧೨೦॥

ಅನೇನೈವ ಕ್ರಮೇಣೈವ ಪಾತನಂ ಸ್ಯಾದಧೋಮುಖಮ್ ।<br/>
ಭ್ರುವೋರ್ಮೂಲಸಮುತ್ಕ್ಷೇಪಾತ್ ಭ್ರುಕುಟೀ ಪರಿಕೀರ್ತಿತಾ ॥೧೨೧॥

ಚತುರಂ ಕಿಽಚಿದುಚ್ಛ್ವಾಸಾನ್ಮಧುರಾಯತಯಾ ಭ್ರುವೋಃ ।<br/>
ಏಕಸ್ಯಾ ಉಭಯೋರ್ವಾಪಿ ಮೃದುಭಂಗಸ್ತು ಕುಂಚಿತಮ್ ॥೧೨೨॥

ಏಕಸ್ಯಾ ಏವ ಲಲಿತಾದುತ್ಕ್ಷೇಪಾದ್ರೇಚಿತಂ ಭ್ರುವಃ ।<br/>
ಸಹಜಾತಂ ತು ಸಹಜಂ ಕರ್ಮ ಸ್ವಾಭಾವಿಕಂ ಸ್ಮೃತಮ್ ॥೧೨೩॥

ಅಥೈಷಾಂ ಸಂಪ್ರವಕ್ಷ್ಯಾಮಿ ರಸಭಾವಪ್ರಯೋಜನಮ್ ।<br/>
ಕೋಪೇ ವಿತರ್ಕೇ ಹೇಲಾಯಾಂ ಲೀಲಾದೌ ಸಹಜೇ ತಥಾ ॥೧೨೪॥

ಶ್ರವಣೇ ದರ್ಶನೇ ಚೈವ ಭ್ರುವಮೇಕಾಂ ಸಮುತ್ಕ್ಷಿಪೇತ್ ।<br/>
ಉತ್ಕ್ಷೇಪೋ ವಿಸ್ಮಯೇ ಹರ್ಷೇ ರೋಷೇ ಚೈಅವ ದ್ವಯೋರಪಿ ॥೧೨೫॥

ಆಸೂಯಿತಜುಗುಪ್ಸಾಯಾಂ ಹಾಸ್ಯೇ ಘ್ರಾಣೇ ಚ ಪಾತನಮ್ ।<br/>
ಕ್ರೋಧಸ್ಥಾನೇಷು ದೀಪ್ತೇಷು ಯೋಜಯೇತ್ ಭ್ರುಕುಟಿಂ ಬುಧಃ ॥೧೨೬॥

ಶೃಂಗಾರೇ ಲಲಿತೇ ಸೌಮ್ಯೇ ಸುಖೇ ಸ್ಪರ್ಶೇ ಪ್ರಬೋಧನೇ ।<br/>
ಏವಂ ವಿಧೇಷು ಭಾವೇಷು ಚತುರಂ ತು ಪ್ರಯೋಜಯೇತ್ ॥೧೨೭॥

ಸ್ತ್ರೀಪುರುಷಯೋಶ್ಚ ಸಂಲಾಪೇ ನಾನಾವಸ್ಥಾಂತರಾತ್ಮಕೇ ।<br/>
ಮೋಟ್ಟಾಯಿತೇ ಕುಟ್ಟಮಿತೇ ವಿಲಾಸೇ ಕಿಲಕಿಂಚಿತೇ ॥೧೨೮॥

ನಿಕುಂಚಿತಂ ತು ಕರ್ತವ್ಯಂ ನೃತ್ತೇ ಯೋಜ್ಯಂ ತು ರೇಚಿತಮ್ ।<br/>
ಅನಾವಿದ್ಧೇಷು ಭಾವೇಷು ವಿದ್ಯಾತ್ ಸ್ವಾಭಾವಿಕಂ ಬುಧಃ॥೧೨೯॥

ಇತ್ಯೇವಂ ತು ಭ್ರುವಃ ಪ್ರೋಕ್ತಂ ನಾಸಾಕರ್ಮ ನಿಬೋಧತ ।<br/>
ನತಾ ಮಂದಾ ವಿಕೃಷ್ಟಾ ಚ ಸೋಚ್ಛ್ವಾಸಾ ಚ ವಿಕೂಣಿತಾ ॥೧೩೦॥

ಸ್ವಾಭಾವಿಕಾ ಚೇತಿ ಬುಧೈಃ ಷಡ್ವಿಧಾ ನಾಸಿಕಾ ಸ್ಮೃತಾ ।<br/>
ನತಾ ಮುಹುಃಶ್ಲಿಷ್ಟಪುಟಾ ಮಂದಾ ತು ನಿಭೃತಾ ಸ್ಮೃತಾ ॥೧೩೧॥

ವಿಕೃಷ್ಟೋತ್ಫುಲ್ಲಿತಪುಟಾ ಸೋಚ್ಛ್ವಾಸಾ ಕೃಷ್ಟಮಾರುತಾ ।<br/>
ವಿಕೂಣಿತಾ ಸಂಕುಚಿತಾ ಸಮಾ ಸ್ವಾಭಾವಿಕಾ ಸ್ಮೃತಾ ॥೧೩೨॥

ನಾಸಿಕಾಲಕ್ಷಣಂ ಹ್ಯೇತತ್  ವಿನಿಯೋಗಂ ನಿಬೋಧತ ।<br/>
ಮದೋತ್ಕಂಪಸಮಾಯುಕ್ತೇ ನಾರೀಣಾಮನುರೋಧನೇ ॥೧೩೩॥

ನಿಃಶ್ವಾಸೇ ಚ ನತಾ ಕಾರ್ಯಾ ನಾಸಿಕಾ ನಾಟ್ಯಯೋಕ್ತೃಭಿಃ ।<br/>
ವಿಚ್ಛಿನ್ನಮಂದರುದಿತೇ ಸೋಚ್ಛ್ವಾಸೇ ಚ ನತಾ ಸ್ಮೃತಾ ॥೧೩೪॥

ನಿರ್ವೇಗೌತ್ಸುಕ್ಯಚಿಂತಾಸು ಮಂದಾ ಶೋಕೇ ಚ ಯೋಜಯೇತ್ ।<br/>
ತೀವ್ರಗಂಧೇ ವಿಕೃಷ್ಟಾಂ ತೌ ರೌದ್ರೇ ವೀರೇ ತಥೈವ ಚ ॥೧೩೫॥

ಇಷ್ಟಘ್ರಾಣೇ ತಥೋಚ್ಛ್ವಾಸೇ ದೀರ್ಘೋಚ್ಛ್ವಾಸಾಂ ಪ್ರಯೋಜಯೇತ್ ।<br/>
ವಿಕೂಣಿತಾ ಚ ಕರ್ತವ್ಯಾ ಜುಗುಪ್ಸಾಯಾಮಸೂಯಾದಿಷು ॥೧೩೬॥

ಕಾರ್ಯಾ ಶೇಷು ಭಾವೇಷು ತಜ್ಞೈಃ ಸ್ವಾಭಾವಿಕಾ ತಥಾ ।<br/>
ಕ್ಷಾಮಂ ಫುಲ್ಲಂ ಚ ಘೂರ್ಣಂ ಚ ಕಂಪಿತಂ ಕುಂಚಿತಂ ಸಮಮ್ ॥೧೩೭॥

ಷಡ್ವಿಧಂ ಗಂಡಮುದ್ದಿಷ್ಟಂ ತಸ್ಯ ಲಕ್ಷಣಮುಚ್ಯತೇ ।<br/>
ಕ್ಷಾಮಂ ಚಾವನತಂ ಜ್ಞೇಯಂ ಫುಲ್ಲಂ ವಿಕಸಿತಂ ಭವೇತ್ ॥೧೩೮॥

ವಿತತಂ ಘೂರ್ಣಮತ್ರೋಕ್ತಂ ಕಂಪಿತಂ ಸ್ಫುರಿತಂ ಭವೇತ್ ।<br/>
ಸ್ಯಾತ್ ಕುಂಚಿತಂ ಸಂಕುಂಚಿತಂ ಸಮಂ ಪ್ರಾಕೃತಮುಚ್ಯತೇ ॥೧೩೯॥

ಗಂಡಯೋರ್ಲಕ್ಷಣಂ ಪ್ರೋಕ್ತಂ ವಿನಿಯೋಗಂ ನಿಬೋಧತ ।<br/>
ಕ್ಷಾಮಂ ದುಃಖೇಷು ಕರ್ತವ್ಯಂ ಪ್ರಹರ್ಷೇ ಫುಲ್ಲಮೇವ ಚ ॥೧೪೦॥

ಪೂರ್ಣಮುತ್ಸಾಹಗರ್ವೇಷು ರೋಮಹರ್ಷೇಷು ಕಂಪಿತಮ್ ।<br/>
ಕುಂಚಿತಂ ಚ ಸರೋಮಾಂಚಂ ಸ್ಪರ್ಶೇ ಶೀತೇ ಭಯೇ ಜ್ವರೇ॥೧೪೧॥

ಪ್ರಾಕೃತಂ ಶೇಷಭಾವೇಷು ಗಂಡಕರ್ಮ ಭವೇದಿತಿ ।<br/>
ವಿವರ್ತನಂ ಕಂಪನಂ ಚ ವಿಸರ್ಗೋ ವಿನಿಗೂಹನಮ್॥೧೪೨॥

ಸಂದಷ್ಟಕಂ ಸಮುದ್ಗಂ ಚ ಷಟ್ ಕರ್ಮಾಣ್ಯಧರಸ್ಯ ತು ।<br/>
ವಿಕೂಣಿತಂ ವಿವರ್ತಸ್ತು ವೇಪನಂ ಕಂಪನಂ ಸ್ಮೃತಮ್ ॥೧೪೩॥

ವಿನಿಷ್ಕ್ರಾಮೋ ವಿಸರ್ಗಸ್ತು ಪ್ರವೇಶೋ ವಿನಿಗೂಹನಮ್ ।<br/>
ಸಂದಷ್ಟಕಂ ದ್ವಿಜೈಅರ್ದಷ್ಟಂ ಸಮುದ್ಗಃ ಸಹಜೋನ್ನತಿ ॥೧೪೪॥

ಇತ್ಯೋಷ್ಠಲಕ್ಷಣಂ ಪ್ರೋಕ್ತಂ ವಿನಿಯೋಗಂ ನಿಬೋಧತ ।<br/>
ಅಸೂಯಾವೇದನಾವಜ್ಞಾಭಯಾದಿಷು ವಿವರ್ತನಮ್ ॥ ೧೪೫॥

ಕಂಪನಂ ವೇಪನಂ ಶೀತಭಯರೋಷಜವಾದಿಷು ।<br/>
ಸ್ತ್ರೀಅಣಾಂ ವಿಲಾಸೇ ವಿವ್ವೋಕೇ ವಿಸರ್ಗೋ ರಂಜನೇ ತಥಾ ॥೧೪೬॥

ವಿನಿಗೂಹನಮಾಯಾಸೇ ಸಂದಷ್ಟಂ ಕ್ರೋಧಕರ್ಮಸು ।<br/>
ಸಮುದ್ಗಸ್ತ್ವನುಕಂಪಾಯಾಂ ಚುಂಬನೇ ಚಾಭಿನಂದನೇ  ॥೧೪೭॥

ಇತ್ಯೋಷ್ಠಕರ್ಮಾಣ್ಯುಕ್ತಾನಿ ಚಿಬುಕಸ್ಯ ನಿಬೋಧತ ।<br/>
ಕುಟ್ಟನಂ ಖಂಡನಂ ಛಿನ್ನಂ ಚುಕ್ಕಿತಂ ಲೇಹನಂ ಸಮಮ್ ॥೧೪೮॥

ದಷ್ಟಂ ಚ ದಂತಕ್ರಿಯಯಾ ಚಿಬುಕಂ ತ್ವಿಹ ಲಕ್ಷ್ಯತೇ ।<br/>
ಕುಟ್ಟನಂ ದಂತಸಂಘರ್ಷಃ ಸಂಸ್ಫೋಟಃ ಖಂಡನಂ ಮುಹುಃ ॥೧೪೯॥

ಛಿನ್ನಂ  ತು ಗಾಢಸಂಶ್ಲೇಷಶ್ಚುಕ್ಕಿತಂ ದೂರವಿಚ್ಯುತಿಃ ।<br/>
ಲೇಹನಂ ಜಿಹ್ವಯಾ ಲೇಹಃ ಕಿಂಚಿತ್ ಶ್ಲೇಷಃ ಸಮಂ ಭವೇತ್ ॥೧೫೦॥

ದಂತೈರ್ದಷ್ಟೇಽಧರೇ ದಷ್ಟಮಿತ್ಯೇಷಾಂ ವಿನಿಯೋಜನಮ್ ।<br/>
ಭಯಶೀತಜ್ವರಕ್ರೋಧಗ್ರಸ್ತಾನಾಂ ಕುಟ್ಟನಂ ಭವೇತ್ ॥೧೫೧॥ಜಪಾಧ್ಯಯನಸಂಲಾಪಭಕ್ಷ್ಯಯೋಗೇ ಚ ಖಂಡನಮ್ ।<br/>
ಛಿನ್ನಂ ವ್ಯಾಧೌ ಭಯೇ ಶೀತೇ ವ್ಯಾಯಾಮೇ ರುದಿತೇ ಮೃತೇ  ॥೧೫೨॥

ಜೃಂಭಣೇ ಚುಕ್ಕಿತಂ ಕಾರ್ಯಂ ತಥಾ ಲೇಹ್ಯೇ  ಚ ಲೇಹನಮ್ ।<br/>
ಸಮಂ ಸ್ವಭಾವಭಾವೇಷು ಸಂದಷ್ಟಂ  ಕ್ರೋಧಕರ್ಮಸು ॥ ೧೫೩॥

ಇತಿ  ದಂತೋಷ್ಠಜಿಹ್ವಾನಾಂ ಕರಣಾಚ್ಚಿಬುಕಕ್ರಿಯಾ ।<br/>
ವಿಧುತಂ ವಿನಿವೃತ್ತಂ ಚ  ನಿರ್ಭುಗ್ನಂ ಭುಗ್ನಮೇವ ಚ ॥೧೫೪॥

ವಿವೃತಂ ಚ ತಥೋದ್ವಾಹಿ ಕರ್ಮಾಣ್ಯತ್ರಾಸ್ಯಜಾನಿ ತು ।<br/>
ವ್ಯಾವೃತ್ತಂ ವಿನಿವೃತ್ತಂ ಸ್ಯಾದ್ವಿಧುತಂ ತಿರ್ಯಗಾಯತಮ್॥೧೫೫॥

ಅವಾಙ್ಮುಖತ್ವಂ ನಿರ್ಭುಗ್ನಂ ವ್ಯಾಭುಗ್ನಂ ಕಿಂಚಿದಾಯತಮ್ ।<br/>
ವಿಶ್ಲಿಷ್ಟೋಷ್ಠಂ ಚ ವಿವೃತಮುದ್ವಾಹ್ಯುತ್ಕ್ಷಿಪ್ತಮೇವ ಚ ॥೧೫೬॥

ವಿನಿವೃತ್ತಮಸೂಯಾಯಾಮೀರ್ಷ್ಯಾಕ್ರೋಧಕೃತೇನ ಚ ।<br/>
ಅವಜ್ಞಾವಿವೃತಾದೌ ಚ ಸ್ತ್ರೀಣಾ ಕಾರ್ಯಾ ಪ್ರಯೋಕ್ತೃಭಿಃ ॥೧೫೭॥

ವಿಧುತಂ ವಾರಣೇ ಚೈವ ನೈವಮಿತ್ಯೇವಮಾದಿಷು ।<br/>
ನಿರ್ಭುಗ್ನಂ ಚಾಪಿ ವಿಜ್ಞೇಯಂ ಗಂಭೀರಾಲೋಕನಾದಿಷು ॥೧೫೮॥

ಭುಗ್ನಂ ಲಜಾನ್ವಿತೇ ಯೋಜ್ಯಂ ಯತೀನಾಂ ತು ಸ್ವಭಾವಜಮ್ ।<br/>
ನಿರ್ವೇದೌತ್ಸುಕ್ಯಚಿಂತಾಸು ನಯೇ ಚ ವಿನಿಮಂತ್ರಣೇ ॥೧೫೯॥

ವಿವೃತ್ತಂ ಚಾಪಿ ವಿಜ್ಞೇಯಂ ಹಾಸ್ಯಶೋಕಭಯಾದಿಷು ।<br/>
ಸ್ತ್ರೀಣಾಮುದ್ವಾಹಿ  ಲೀಲಾಯಾಂ ಗರ್ವೇ ಗಚ್ಛತ್ಯನಾದರೇ ॥೧೬೦॥

ಏವ ನಾಮೇತಿ ಕಾರ್ಯಂ ಚ ಕೋಪವಾಕ್ಯೇ ವಿಚಕ್ಷಣೈಃ ।<br/>
ಸಮಂ ಸಾಚ್ಯನುವೃತ್ತಾದಿ ಯಚ್ಚ ದೃಷ್ಟಿವಿಕಲ್ಪಿತಮ್ ॥೧೬೧॥

ತಜ್ಜ್ಞೈಸ್ತೇನಾನುಸಾರೇಣ ಕಾರ್ಯಂ ತದನುಗಂ ಮುಖಮ್ ।<br/>
ಅಥಾತೋ ಮುಖರಾಗಸ್ತು ಚತುರ್ಧಾ ಪರಿಕೀರ್ತಿತಃ ॥೧೬೨॥

ಸ್ವಾಭಾವಿಕಃ ಪ್ರಸನ್ನಶ್ಚ ರಕ್ತಃ ಶ್ಯಾಮೋಽರ್ಥಸಂಶ್ರಯಃ ।<br/>
ಸ್ವಾಭಾವಿಕಸ್ತು ಕರ್ತವ್ಯಃ ಸ್ವಭಾವಾಭಿನಯಾಶ್ರಯಃ  ॥೧೬೩॥

ಮಧ್ಯಸ್ಥಾದಿಷು ಭಾವೇಷು ಮುಖರಾಗಃ ಪ್ರಯೋಕ್ತೃಭಿಃ ।<br/>
ಪ್ರಸನ್ನಸ್ತ್ವದ್ಭುತೇ ಕಾರ್ಯೋ  ಹಾಸ್ಯಶೃಂಗಾರಯೋಸ್ತಥಾ ॥೧೬೪॥

ವೀರರೌದ್ರಮದಾದ್ಯೇಷು ರಕ್ತಃ ಸ್ಯಾತ್ ಕರುಣೇ ತಥಾ ।<br/>
ಭಯಾನಕೇ ಸಬೀಭತ್ಸೇ ಶ್ಯಾಮಂ ಸಂಜಾಯತೇ ಮುಖಮ್ ॥೧೬೫೫॥

ಏವಂ ಭಾವರಸಾರ್ಥೇಷು  ಮುಖರಾಗಂ ಪ್ರಯೋಜಯೇತ್ ।<br/>
ಶಾಖಾಂಗೋಪಾಂಗಸಂಯುಕ್ತಃ ಕೃತೋಽಪ್ಯಭಿನಯಃ ಶುಭಃ ॥೧೬೬॥

ಮುಖರಾಗವಿಹೀನಸ್ತು ನೈವ ಶೋಭಾನ್ವಿತೋ ಭವೇತ್ ।<br/>
ಶರೀರಾಭಿನಯೋಽಲ್ಪೋಽಪಿ ಮುಖರಾಗಸಮ್ನ್ವಿತಃ ॥೧೬೭॥

ದ್ವಿಗುಣಾಂ ಲಭತೇ ಶೋಭಾಂ ರಾತ್ರಾವಿವ ನಿಶಾಕರಃ ।<br/>
ನಯನಾಭಿನಯೋಽಪಿ ಸ್ಯಾನ್ನಾನಾಭಾವರಸಾಸ್ಫುಟಃ ॥೧೬೮॥

ಮುಖರಾಗಾನ್ವಿತೋ ಯಸ್ಮಾನ್ನಾಟ್ಯಮತ್ರ ಪ್ರತಿಷ್ಠಿತಮ್ ।<br/>
ಯಥಾ ನೇತ್ರಂ ಪ್ರಸರ್ಪೇತ ಮುಖಭೂದೃಷ್ಟಿಸಂಯುತಮ್ ॥೧೬೯॥

ತಥಾ ಭಾವರಸೋಪೇತಂ ಮುಖರಾಗಂ ಪ್ರಯೋಜಯೇತ್ ।<br/>
ಇತ್ಯೇವಂ ಮುಖರಾಗಸ್ತು ಪ್ರೋಕ್ತೋ ಭಾವರಸಾಶ್ರಯಃ ॥೧೭೦॥

ಅತಃ ಪರಂ ಪ್ರವಕ್ಷ್ಯಾಮಿ ಗ್ರೀವಾಕರ್ಮಾಣಿ ವೈ ದ್ವಿಜಾಃ ! ।<br/>
ಸಮಾ ನತೋನ್ನತಾ ತ್ರ್ಯಸ್ರಾ ರೇಚಿತಾ ಕುಂಚಿತಾಂಚಿತಾ ॥೧೭೧॥

ವಲಿತಾ ಚ ನಿವೃತ್ತಾ ಚ ಗ್ರೀವಾ ನವವಿಧಾರ್ಥತಃ ।<br/>
ಸಮಾ ಸ್ವಾಭಾವಿಕೀ ಧ್ಯಾನಸ್ವಭಾಜಪಕರ್ಮಸು ॥೧೭೨॥

ನತಾ ನತಾಸ್ಯಾಲಂಕಾರಬಂಧೇ ಕಂಠಾವಲಂಬನೇ ,
ಉನ್ನತಾಭ್ಯುನ್ನತಮುಖೀ  ಗ್ರೀವಾ ಚೋರ್ಧ್ವನಿವೇಶನೇ ॥೧೭೩॥

ತ್ರ್ಯಸ್ರಾ ಪಾರ್ಶ್ವಗತಾ ಜ್ಞೇಯಾ ಸ್ಕಂಧಭಾರೇಽತಿ ದುಃಖಿತೇ ।<br/>
ರೇಚಿತಾ ವಿಧುತಭ್ರಾಂತಾ ಹಾವೇ ಮಥನೃತ್ತಯೋಃ ॥೧೭೪॥

ಕುಂಚಿತಾಕುಂಚಿತೇ ಮೂರ್ಧ್ನಿ ಧಾರಿತೇ ಗಲರಕ್ಷಣೇ ।<br/>
ಅಂಚಿತಾಪಸೃತೋದ್ಬಂಧಕೇಶಕರ್ಷೋರ್ಧ್ವದರ್ಶನೇ ॥೧೭೫॥

ಪಾರ್ಶ್ವೋನ್ಮುಖೀ ಸ್ಯಾದ್ವಲಿತಾ ಗ್ರೀವಾಭೇದೈಶ್ಚ ವೀಕ್ಷಣೇ ।<br/>
ನಿವೃತಾಭಿಮುಖೀಭೂತಾ ಸ್ವಸ್ಥಾನಾಭಿಮುಖಾದಿಷು ॥೧೭೬॥

ಇತ್ಯಾದಿ ಲೋಕಭಾವಾರ್ಥಾ ಗ್ರೀವಾಭಂಗೈರನೇಕಧಾ ।<br/>
ಗ್ರೀವಾಕರ್ಮಾಣಿ ಸರ್ವಾಣಿ ಶಿರಃ ಕರ್ಮಾನುಗಾನಿ ಹಿ ॥೧೭೭॥

ಶಿರಸಃ ಕರ್ಮಣಃ ಕರ್ಮ ಗ್ರೀವಾಯಾಃ ಸಂಪ್ರವರ್ತತೇ ।<br/>
ಇತ್ಯೇತಲ್ಲಕ್ಷಣಂ ಪ್ರೋಕ್ತಂ ಶೀರ್ಷೋಪಾಂಗಸಮಾಶ್ರಯಮ್ ।<br/>
ಅಂಗಕರ್ಮಾಣಿ ಶೇಷಾಣಿ ಗದತೋ ಮೇ ನಿಬೋಧತ  ॥೧೭೯॥

ಇತಿ ಭಾರತೀಯೇ ನಾಟ್ಯಶಾಶ್ತ್ರೇ ಉಪಾಂಗವಿಧಾನಂ ನಾಮ ಅಷ್ಟಮೋಽಧ್ಯಾಯಃ । 


---

[← Previous](chapter_7.md) | [Next →](chapter_9.md)
