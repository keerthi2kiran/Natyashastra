---
layout: default
---
# ನಾಟ್ಯಶಾಸ್ತ್ರ ಅಧ್ಯಾಯ ೨೬ 

## ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್

### ಅಥ ಷಡ್ವಿಂಶೋಽಧ್ಯಾಯಃ
ಅನುರೂಪಾ ವಿರೂಪಾ ಚ ತಥಾ ರೂಪಾನುರೂಪಿಣೀ ।<br/>
ತ್ರಿಪ್ರಕಾರೇಹ ಪಾತ್ರಾಣಾಂ ಪ್ರಕೃತಿಶ್ಚ ವಿಭಾವಿತಾ ॥೧॥

ನಾನಾವಸ್ಥಾಕ್ರಿಯೋಪೇತಾ ಭೂಮಿಕಾ ಪ್ರಕೃತಿಸ್ತಥಾ ।<br/>
ಭೃಶಮುದ್ಯೋತಯೇನ್ನಾಟ್ಯಂ ಸ್ವಭಾವಕರಣಾಶ್ರಯಮ್ ॥೨॥

ಬಹುಬಾಹೂಬಹುಮುಖಾಸ್ತಥಾ ಚ ವಿಕೃತಾನನಾಃ ।<br/>
ಪಶುಶ್ವಾಪದವಕ್ತ್ರಾಶ್ಚ ಖರೋಷ್ಟ್ರಾಶ್ಚ ಗಜಾನನಾಃ ॥೩॥

ಏತೇ ಚಾನ್ಯೇ ಚ ಬಹವೋ ನಾನಾರೂಪಾ ಭವಂತಿ ಯೇ ।<br/>
ಆಚಾರ್ಯೇಣ ತು ತೇ ಕಾರ್ಯಾ ಮೃತ್ಕಾಷ್ಠಜತುಚರ್ಮಭಿಃ ॥೪॥

ಸ್ವಾಭಾವಿಕೇನ ರೂಪೇನ ಪ್ರವಿಶೇದ್ರಂಗಮಂಡಲಮ್ ।<br/>
ಆತ್ಮರೂಪಮವಚ್ಛಾದ್ಯ ವರ್ಣಕೈರ್ಭೂಷಣೈರಪಿ ॥೫॥

ಯಾದೃಶಂ ಯಸ್ಯ ಯದ್ರೂಪಂ ಪ್ರಕೃತ್ಯಾ ತತ್ರ ತಾದೃಶಮ್ ॥

ವಯೋವೇಷಾನುರೂಪೇಣ ಪ್ರಯೋಜ್ಯಂ ನಾಟ್ಯಕರ್ಮಣಿ ॥೬॥

ಯಥಾ ಜೀವತ್ಸ್ವಭಾವಂ ಹಿ ಪರಿತ್ಯಜ್ಯಾನ್ಯದೇಹಿಕಮ್ ।<br/>
ಪರಭಾವಂ ಪ್ರಕುರುತೇ ಪರಭಾವಂ ಸಮಾಶ್ರಿತಃ ॥೭॥

ಏವಂ ಬುಧಃ ಪರಂಭಾವಂ ಸೋಽಸ್ಮೀತಿ ಮನಸಾ ಸ್ಮರನ್ ।<br/>
ಯೇಷಾಂ ವಾಗಂಗಲೀಲಾಭಿಶ್ಚೇಷ್ಟಾಭಿಸ್ತು ಸಮಾಚರೇತ್ ॥೮॥

ಸುಕುಮಾರಪ್ರಯೋಗೋ ಯೋ ರಾಜ್ಞಾಮಾಮೋದಸಂಭವಃ ।<br/>
ಶೃಂಗಾರರಸಮಾಸಾದ್ಯ ತನ್ನಾರೀಷು ಪ್ರಯೋಜಯೇತ್ ॥೯॥

ಯುದ್ಧೋದ್ಧತಾವಿದ್ಧಕೃತಾ ಸಂರಂಭಾರಭಟಾಶ್ಚ ಯೇ ।<br/>
ನ ತೇ ಸ್ತ್ರೀಭಿಃ ಪ್ರಯೋಕ್ತವ್ಯಾಃ ಯೋಕ್ತವ್ಯಾಃ ಪುರುಷೇಷು ತೇ ॥೧೦॥

ಅನುದ್ಭಟಮಸಂಭ್ರಾಂತಮನಾವಿದ್ಧಾಂಗಚೇಷ್ಟಿತಮ್ ।<br/>
ಲಯತಾಲಕಲಾಪಾತಪ್ರಮಾಣನಿಯತಾಕ್ಷರಮ್ ॥೧೧॥

ಸುವಿಭಕ್ತಪದಾಲಾಪಮನಿಷ್ಠುರಮಕಾಹಲಮ್ ।<br/>
ಈದೃಶಂ ಯದ್ಭವೇನ್ನಾಟ್ಯಂ ನಾರೀಭಿಶ್ಚ ಪ್ರಯೋಜಯೇತ್ ॥೧೨॥

ಏವಂ ಕಾರ್ಯಂ ಪ್ರಯೋಗಜ್ಞೈರ್ಭೂಮಿಕಾವಿನಿವೇಶನಮ್ ।<br/>
ಸ್ತ್ರಿಯೋ ಹಿ ಸ್ತ್ರೀಗತೋ ಭಾವಃ ಪೌರುಷಃ ಪುರುಷಸ್ಯಚ ॥೧೩॥

ಯಥಾ ವಯೋ ಯಥಾವಸ್ಥಮನುರೂಪೇತಿ ಸಾ ಸ್ಮೃತಾ ।<br/>
ಪುರುಷಃ ಸ್ತ್ರೀಕೃತಂ ಭಾವಂ ರೂಪಾತ್ಪ್ರಕುರುತೇ ತು ಯಃ ॥೧೪॥

ರೂಪಾನುರೂಪಾ ಸಾ ಜ್ಞೇಯಾ ಪ್ರಯೋಗೇ ಪ್ರಕೃತಿರ್ಬುಧಃ ।<br/>
ಛಂದತಃ ಪೌರುಷೀಂ ಭೂಮಿಂ ಸ್ತ್ರೀ ಕುರ್ಯಾದನುರೂಪತಃ ॥೧೫॥

ನ ಪರಸ್ಪರಚೇಷ್ಟಾಸು ಕಾರ್ಯೌ ಸ್ಥವಿರಬಾಲಿಶೌ ।<br/>
ಪಾಠ್ಯಪ್ರಯೋಗೇ ಪುರುಷಾಃ ಪ್ರಯೋಕ್ತವ್ಯಾ ಹಿ ಸಂಸ್ಕೃತೇ ॥೧೬॥

ಸ್ತ್ರೀಣಾಂ ಸ್ವಭಾವಮಧುರಾಃ ಕಂಠಾಃ ಪುಂಸಾಂ ತು ಬಲವಂತಃ ।<br/>
ಯದ್ಯಪಿ ಪುರುಷೋ ವಿದ್ಯಾತ್ ಗೀತವಿಧಾನಂ ಚ ಲಕ್ಷಣೋಪೇತಮ್ ॥೧೭॥

ಮಾಧುರ್ಯಗುಣವಿಹೀನಂ ಶೋಭಾಂ ಜನಯೇನ್ನ ತದ್ಗೀತಮ್ ।<br/>
ಯತ್ರ ಸ್ತ್ರೀಣಾಂ ಪಾಠ್ಯಾದ್ಗುಣೈರ್ನರಾಣಾಂ ಚ ಕಂಠಮಾಧುರ್ಯಮ್ ॥೧೮॥

ಪ್ರಕೃತಿವಿಪರ್ಯಯಜನಿತೌ ವಿಜ್ಞೇಯೌ ತಾವಲಂಕಾರೌ ।<br/>
ಪ್ರಾಯೇಣ ದೇವಪಾರ್ಥಿವಸೇನಾಪತಿಮುಖ್ಯಪುರುಷಭವನೇಷು ॥೧೯॥

ಸ್ತ್ರೀಜನಕೃತಾಃ ಪ್ರಯೋಗಾ ಭವಂತಿ ಪುರುಷಸ್ವಭಾವೇನ ।<br/>
ರಂಭೋರ್ವಶೀಪ್ರಭೃತಿಷು ಸ್ವರ್ಗೇ ನಾಟ್ಯಂ ಪ್ರತಿಷ್ಠಿತಮ್ ॥೨೦॥

ತಥೈವ ಮಾನುಷೇ ಲೋಕೇ ರಾಜ್ಞಾಮಂತಃಪುರೇಷ್ವಿಹ ।<br/>
ಉಪದೇಷ್ಟವ್ಯಮಾಚಾರ್ಯೈಃ ಪ್ರಯತ್ನೇನಾಂಗನಾಜನೇ ॥೨೧॥

ನ ಸ್ವಯಂ ಭೂಮಿಕಾಭ್ಯಾಸೋ ಬುಧೈಃ ಕಾರ್ಯಸ್ತು ನಾಟಕೇ ।<br/>
ಸ್ತ್ರೀಷು ಯೋಜ್ಯಃ ಪ್ರಯತ್ನೇನ ಪ್ರಯೋಗಃ ಪುರುಷಾಶ್ರಯಃ ॥೨೨॥

ಯಸ್ಮಾತ್ಸ್ವಭಾವೋಪಗತೋ ವಿಲಾಸಃ ಸ್ತ್ರೀಷು ವಿದ್ಯತೇ ।<br/>
ತಸ್ಮಾತ್ಸ್ವಭಾವಮಧುರಮಂಗಂ ಸುಲಭಸೌಷ್ಠವಮ್ ॥೨೩॥

ಲಲಿತಂ ಸೌಷ್ಠವಂ ಯಚ್ಚ ಸೋಽಲಂಕಾರಃ ಪರೋ ಮತಃ ।<br/>
ಪ್ರಯೋಗೋ ದ್ವಿವಿಧಶ್ಚೈವ ವಿಜ್ಞೇಯೋ ನಾಟಕಾಶ್ರಯಃ ॥೨೪॥

ಸುಕುಮಾರಸ್ತಥಾವಿದ್ಧೋ ನಾನಾಭಾವರಸಾಶ್ರಯಃ ।<br/>
ನಾಟಕಂ ಸಪ್ರಕರಣಂ ಭಾಣೋ ವೀಥ್ಯಂಕ ಏವ ಚ ॥೨೫॥

ಜ್ಞೇಯಾನಿ ಸುಕುಮಾರಾಣಿ ಮಾನುಷೈರಾಶ್ರಿತಾನಿ ತು ।<br/>
ಸುಕುಮಾರಪ್ರಯೋಗೋಽಯಂ ರಾಜ್ಞಾಮಾಮೋದಕಾರಕಃ ॥೨೬॥

ಶೃಂಗಾರಸಮಾಸಾದ್ಯ ಸ್ತ್ರೀಣಾಂ ತತ್ತು ಪ್ರಯೋಜಯೇತ್ ।<br/>
ಯುದ್ಧೋದ್ಧತಾವಿದ್ಧಕೃತಾಸಂರಂಭಾರಭಟಾಶ್ಚ ಯೇ ॥೨೭॥

ನ ತೇ ಸ್ತ್ರೀಣಾಂ ಪ್ರಕರ್ತವ್ಯಾಃ ಕರ್ತವ್ಯಾಃ ಪುರುಷೈರ್ಹಿ ತೇ ।<br/>
ಯಥಾವಿದ್ಧಾಂಗಹಾರಂ ತು ಭೇದ್ಯಭೇದ್ಯಾಹವಾತ್ಮಕಮ್ ॥೨೮॥

ಮಾಯೇಂದ್ರಜಾಲಬಹುಲಂ ಪುಸ್ತನೈಪಥ್ಯದೀಪಿತಮ್ ।<br/>
ಪುರುಷಪ್ರಾಯಸಂಚಾರಮಲ್ಪಸ್ತ್ರೀಕಮಥೋದ್ಧತಮ್ ॥೨೯॥

ಸಾತ್ವತ್ಯಾರಭಟೀಇಯುಕ್ತಂ ನಾಟ್ಯಮಾವಿದ್ಧಸಂಜ್ಞಿತಮ್ ।<br/>
ಡಿಮಃ ಸಮವಕಾರಶ್ಚ ವ್ಯಾಯೋಗೇಹಾಮೃಗೌ ತಥಾ ॥೩೦॥

ಏತಾನ್ಯಾವಿದ್ಧಸಂಜ್ಞಾನಿ ವಿಜ್ಞೇಯಾನಿ ಪ್ರಯೋಕ್ತೃಭಿಃ ।<br/>
ಏಷಾಂ ಪ್ರಯೋಗಃ ಕರ್ತವ್ಯೋ ದೇವದಾನವರಾಕ್ಷಸೈಃ ॥೩೧॥

ಉದ್ಧತಾ ಯೇ ಚ ಪುರುಷಾಃ ಶೌರ್ಯವೀರ್ಯಸಮನ್ವಿತಾಃ ।<br/>
ಯೋಗ್ಯಃ ಸ ಚ ಪ್ರಯತ್ನಃ ಕರ್ತವ್ಯಃ ಸತತಪ್ರಮಾದೇನ ॥೩೨॥

ನ ಹಿ ಯೋಗ್ಯಯಾ ವಿನಾ ಭವತಿ ಚ ಭಾವರಸಸೌಷ್ಠವಂ ಕಿಂಚಿತ್ ।<br/>
ಸಂಗೀತಪರಿಕ್ಲೇಶೋ ನಿತ್ಯಂ ಪ್ರಮದಾಜನಸ್ಯ ಗುಣ ಏವ ॥೩೩॥

ಯನ್ಮಧುರಕರ್ಕಶತ್ವಂ ಲಭತೇ ನಾಟ್ಯಪ್ರಯೋಗೇಣ ।<br/>
ಪ್ರಮದಾಃ ನಾಟ್ಯವಿಲಾಸೈರ್ಲಭತೇ ಯತ್ ಕುಸುಮೈರ್ವಿಚಿತ್ರಲಾವಣ್ಯಮ್ ।<br/>
ಕಾಮೋಪಚಾರಕುಶಲಾ ಭವಂತಿ ಚ ಕಾಮ್ಯಾ ವಿಶೇಷೇಣ ॥೩೪॥

ಗೀತಂ ವೃತ್ತಂ ತಥಾ ವಾದ್ಯಂ ಪ್ರಸ್ತಾರಗಮನಕ್ರಿಯಾ ।<br/>
ಶಿಷ್ಯನಿಷ್ಪಾದನಂ ಚೈವ ಷಡಾಚಾರ್ಯಗುಣಾಃ ಸ್ಮೃತಾಃ ॥೩೫॥

ಏತಾನಿ ಪಂಚ ಯೋ ವೇತ್ತಿ ಸ ಆಚಾರ್ಯಃ ಪ್ರಕೀರ್ತಿತಃ ।<br/>
ಊಹಾಪೋಹೌ ಮತಿಶ್ಚೈವ ಸ್ಮೃತಿರ್ಮೇಧಾ ತಥೈವ ಚ ॥೩೬॥

ಮೇಧಾಸ್ಮೃತಿರ್ಗುಣಶ್ಲಾಘಾರಾಗಃ ಸಂಘರ್ಷ ಏವ ಚ ।<br/>
ಉತ್ಸಾಹಶ್ಚ ಷಡೇವೈತಾನ್ ಶಿಷ್ಯಸ್ಯಾಪಿ ಗುಣಾನ್ ವಿದುಃ ॥೩೭॥

ಏವಂ ಕಾರ್ಯಂ ಪ್ರಯೋಗಜ್ಞೈರ್ನಾನಾಭೂಮಿವಿಕಲ್ಪನಮ್ ।<br/>
ಅತ ಊರ್ಧ್ವಂ ಪ್ರವಕ್ಷ್ಯಾಮಿ ಸಿದ್ಧೀನಾಮಪಿ ಲಕ್ಷಣಮ್ ॥೩೮॥

ಇತಿ ಭಾರತೀಯೇ ನಾಟ್ಯಶಾಸ್ತ್ರೇ ವಿಕೃತಿವಿಕಲ್ಪೋ
ನಾಮ ಷಡ್ವಿಂಶೋಽಧ್ಯಾಯಃ ॥

---

[← Previous](chapter_25.md) | [Next →](chapter_27.md)
