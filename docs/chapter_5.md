---
layout: default
---
# ನಾಟ್ಯಶಾಸ್ತ್ರ ಅಧ್ಯಾಯ ೫ 

## ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್

### ಅಥ ಪೂರ್ವರಂಗವಿಧಾನೋ ನಾಮ ಪಂಚಮೋಽಧ್ಯಾಯಃ । 


ಭರತಸ್ಯ  ವಚಃ ಶ್ರುತ್ವಾ ನಾಟ್ಯಸಂತಾನಕಾರಣಮ್ ।<br/>
ಪುನರೇವಾಬ್ರುವನ್ವಾಕ್ಯಮೃಷಯೋ ಹೃಷ್ಟಮಾನಸಾಃ ॥೧॥

ಯಥಾ  ನಾಟ್ಯಸ್ಯ ಜನ್ಮೇದಂ ಜರ್ಜರಸ್ಯ ಚ ಸಂಭವಃ ।<br/>
ವಿಘ್ನಾನಾಂ ಶಮನಂ ಚೈವ ದೈವತಾನಾಂ ಚ ಪೂಜನಮ್ ॥೨॥

ತದಸ್ಮಾಭಿಃ ಶ್ರುತಂ ಸರ್ವಂ ಗೃಹೀತ್ವಾ ಚಾವಧಾರಿತಮ್ ।<br/>
ನಿಖಿಲೇನ ಯಥಾತತ್ತ್ವಮಿಚ್ಛಾಮೋ ವೇದಿತುಂ ಪುನಃ ॥೩॥

ಪೂರ್ವರಂಗಂ ಮಹಾತೇಜಃ ಸರ್ವಲಕ್ಷಣಸಂಯುತಮ್ ।<br/>
ಯಥಾ ಬುದ್ಧ್ಯಾಮಹೇ ಬ್ರಹ್ಮಂಸ್ತಥಾ ವ್ಯಾಖ್ಯಾತುಮರ್ಹಸಿ ॥೪॥

ತೇಷಾಂ ತು ವಚನಂ ಶ್ರುತ್ವಾ ಮುನೀನಾಂ ಭರತೋ ಮುನಿಃ ।<br/>
ಪ್ರತ್ಯುವಾಚ ಪುನರ್ವಾಕ್ಯಂ ಪೂರ್ವರಂಗವಿಧಿಂ ಪ್ರತಿ ॥೫॥

ಪೂರ್ವರಂಗಂ ಮಹಾಭಾಗಾ ಗದತೋ ಮೇ ನಿಬೋಧತ ।<br/>
ಪಾದಭಾಗಾಃ ಕಲಾಶ್ಚೈವ ಪರಿವರ್ತಾಸ್ತಥೈವ ಚ ॥೬॥

ಯಸ್ಮಾದ್ರಂಗೇ ಪ್ರಯೋಗೋಽಯಂ ಪೂರ್ವಮೇವ ಪ್ರಯುಜ್ಯತೇ ।<br/>
ತಸ್ಮಾದಯಂ ಪೂರ್ವರಂಗೋ ವಿಜ್ಞೇಯೋ ದ್ವಿಜಸತ್ತಮಾಃ ॥೭॥

ಅಸ್ಯಾಂಗಾನಿ ತು ಕಾರ್ಯಾಣಿ ಯಥಾವದನುಪೂರ್ವಶಃ ।<br/>
ತಂತ್ರೀಭಾಂಡಸಮಾಯೋಅಗೈಃ ಪಾಠ್ಯಯೋಗಕೃತೈಸ್ತಥಾ ॥೮॥

ಪ್ರತ್ಯಾಹಾರೋಽವತರಣಂ ತಥಾ ಹ್ಯಾರಂಭ ಏವ ಚ ।<br/>
ಆಶ್ರಾವಣಾ ವಕ್ತ್ರಪಾಣಿಸ್ತಥಾ ಚ ಪರಿಘಟ್ಟನಾ ॥೯॥

ಸಂಘೋಟನಾ ತತಃ ಕಾರ್ಯಾ ಮಾರ್ಗಾಸಾರಿತಮೇವ ಚ ।<br/>
ಜ್ಯೇಷ್ಠಮಧ್ಯಕನಿಷ್ಠಾನಿ ತಥೈವಾಸಾರತಾನಿ ಚ ॥೧೦॥

ಏತಾನಿ ತು ಬಹಿರ್ಗೀತಾನ್ಯಂತರ್ಯವನಿಕಾಗತೈಃ ।<br/>
ಪ್ರಯೋಕ್ತೃಭಿಃ  ಪ್ರಯೋಜ್ಯಾನಿ ತಂತ್ರೀಭಾಂಡಕೃತಾನಿ ಚ ॥೧೧॥

ತತಃ ಸರ್ವೈಸ್ತು ಕುತಪೈಃ ಸಂಯುಕ್ತಾನೀಹ ಕಾರಯೇತ್ ।<br/>
ವಿಘಟ್ಯ ವೈ ಯವನಿಕಾಂ ನೃತ್ತಪಾಠ್ಯಕೃತಾನಿ ತು ॥೧೨॥

ಗೀತಾನಾಂ ಮದ್ರಕಾದೀನಾಂ ಯೋಜ್ಯಮೇಕಂ ತು ಗೀತಕಮ್ ।<br/>
ವರ್ಧಮಾನಮಥಾಪೀಹ  ತಾಂಡವಂ ಯತ್ರ ಯುಜ್ಯತೇ ॥೧೩॥

ತತಶ್ಚೋತ್ಥಾಪನಂ ಕಾರ್ಯಂ ಪರಿವರ್ತನಮೇವ ಚ  ।<br/>
ನಾಂದೀ ಶುಷ್ಕಾವಕೃಷ್ಟಾ ಚ ರಂಗದ್ವಾರಂ ತಥೈವ ಚ ॥೧೪॥

ಚಾರಿ ಚೈವ ತತಃ ಕಾರ್ಯಾ ಮಹಾಚಾರೀ ತಥೈವ ಚ ।<br/>
ತ್ರಿಕಂ ಪ್ರರೋಚನಾಂ ಚಾಪಿ ಪೂರ್ವರಂಗೇ ಭವಂತಿ ಹಿ ॥೧೫॥

ಏತಾನ್ಯಂಗಾನಿ ಕಾರ್ಯಾಣಿ ಪೂರ್ವರಂಗವಿಧೌ ದ್ವಿಜಾಃ ।<br/>
ಏತೇಷಾಂ ಲಕ್ಷಣಮಹಂ ವ್ಯಾಖ್ಯಾಸ್ಯಾಮ್ಯನುಪೂರ್ವಶಃ ॥೧೬॥

ಕುತಪಸ್ಯ ತು ವಿನ್ಯಾಸಃ ಪ್ರತ್ಯಾಹಾರ ಇತಿ ಸ್ಮೃತಃ ।<br/>
ತಥಾವತರಣಂ ಪ್ರೋಕ್ತಂ ಗಾಯಿಕಾನಾಂ ನಿವೇಶನಮ್ ॥೧೭॥

ಪರಿಗೀತಕ್ರಿಯಾರಂಭ ಆರಂಭ ಇತಿ ಕೀರ್ತಿತಃ ।<br/>
ಆತೋದ್ಯರಂಜನಾರ್ಥಂ  ತು ಭವೇದಾಶ್ರಾವಣಾವಿಧಿಃ ॥೧೮॥

ವಾದ್ಯವೃತ್ತಿವಿಭಾಗಾರ್ಥಂ ವಕ್ತ್ರಪಾಣಿರ್ವಿಧೀಯತೇ ।<br/>
ತಂತ್ರ್ಯೋಜಃಕರಣಾರ್ಥಂ ತು ಭವೇಚ್ಚ ಪರಿಘಟ್ಟನಾ ॥೧೯॥

ತಥಾ ಪಾಣಿವಿಭಾಗಾರ್ಥಂ ಭವೇತ್ಸಂಘೋಟನಾವಿಧಿಃ ।<br/>
ತಂತ್ರೀಭಾಂಡಸಮಾಯೋಗಾನ್ಮಾರ್ಗಾಸಾರಿತಮಿಷ್ಯತೇ ॥೨೦॥

ಕಲಾಪಾತವಿಭಾಗಾರ್ಥಂ ಭವೇದಾಸಾರಿತಕ್ರಿಯಾ ।<br/>
ಕೀರ್ತನಾದ್ದೇವತಾನಾಂ ಚ ಜ್ಞೇಯೋ ಗೀತವಿಧಿಸ್ತಥಾ ॥೨೧॥

[ಅತಃ ಪರಂ ಪ್ರವಕ್ಷ್ಯಮಿ ಹ್ಯುತ್ಥಾಪನವಿಧಿಕ್ರಿಯಾಮ್ ।]
ಯಸ್ಮಾದುತ್ಥಾಪಯಂತ್ಯತ್ರ ಪ್ರಯೋಗಂ ನಾಂದಿಪಾಠಕಾಃ ।<br/>
ಪೂರ್ವಮೇವ ತು ರಂಗೇಽಸ್ಮಿಂಸ್ತಸ್ಮಾದುತ್ಥಾಪನಂ ಸ್ಮೃತಮ್ ॥೨೨॥

ಯಸ್ಮಾಚ್ಚ ಲೋಕಪಾಲಾನಾಂ ಪರಿವೃತ್ಯ ಚತುರ್ದಿಶಮ್ ।<br/>
ವಂದನಾನಿ ಪ್ರಕುರ್ವಂತಿ ತಸ್ಮಾಚ್ಚ ಪರಿವರ್ತನಮ್ ॥೨೩॥

ಆಶೀರ್ವಚನಸಂಯುಕ್ತಾ ನಿತ್ಯಂ ಯಸ್ಮಾತ್ಪ್ರಯುಜ್ಯತೇ ।<br/>
ದೇವದ್ವಿಜನೃಪಾದೀನಾಂ ತಸ್ಮಾನ್ನಾಂದೀತಿ ಸಂಜ್ಞಿತಾ ॥೨೪॥

ಅತ್ರ ಶುಷ್ಕಾಕ್ಷರೈರೇವ ಹ್ಯವಕೃಷ್ಟಾ ಧ್ರುವಾ ಯತಃ ।<br/>
ತಸ್ಮಾಚ್ಛುಷ್ಕಾವಕೃಷ್ಟೇಯಂ ಜರ್ಜರಶ್ಲೋಕದರ್ಶಿತಾ ॥೨೫॥

ಯಸ್ಮಾದಭಿನಯಸ್ತ್ವತ್ರ ಪ್ರಥಮಂ ಹ್ಯವತಾರ್ಯತೇ ।<br/>
ರಂಗದ್ವಾರಮತೋ ಜ್ಞೇಯಂ ವಾಗಂಗಾಭಿನಯಾತ್ಮಕಮ್ ॥೨೬॥

ಶೃಂಗಾರಸ್ಯ ಪ್ರಚರಣಾಚ್ಚಾರೀ ಸಂಪರಿಕೀರ್ತಿತಾ ।<br/>
ರೌದ್ರಪ್ರಚರಣಾಚ್ಚಾಪಿ ಮಹಾಚಾರೀತಿ ಕೀರ್ತಿತಾ ॥೨೭॥

ವಿದೂಷಕಃ ಸೂತ್ರಧಾರಸ್ತಥಾ ವೈ ಪಾರಿಪಾರ್ಶ್ವಕಃ ।<br/>
ಯತ್ರ ಕುರ್ವಂತಿ ಸಂಜಲ್ಪಂ ತಚ್ಚಾಪಿ ತ್ರಿಗತಂ ಮತಮ್ ॥೨೮॥

ಉಪಕ್ಷೇಪೇಣ ಕಾವ್ಯಸ್ಯ ಹೇತುಯುಕ್ತಿಸಮಾಶ್ರಯಾ ।<br/>
ಸಿದ್ಧೇನಾಮಂತ್ರಣಾ ಯಾ ತು ವಿಜ್ಞೇಯಾ ಸ ಪ್ರರೋಚನಾ ॥೨೯॥

ಅತಃ ಪರಂ ಪ್ರವಕ್ಷ್ಯಾಮಿ ಹ್ಯಾಶ್ರಾವಣವಿಧಿಕ್ರಿಯಾಮ್ ।<br/>
ಬಹಿರ್ಗೀತವಿಧೌ ಸಮ್ಯಗುತ್ಪತ್ತಿಂ ಕಾರಣಂ ತಥಾ ॥೩೦॥

ಚಿತ್ರದಕ್ಷಿಣವೃತೌ ತು ಸಪ್ತರೂಪೇ ಪ್ರವರ್ತಿತೇ ।<br/>
ಸೋಪೋಹನೇ ಸನಿರ್ಗೀತೇ ದೇವಸ್ತುತ್ಯಭಿನಂದಿತೇ ॥೩೧॥

ನಾರದಾದ್ಯೈಸ್ತು ಗಂಧರ್ವೈಃ ಸಭಾಯಾಂ ದೇವದಾನವಾಃ ।<br/>
ನಿರ್ಗೀತಂ ಶ್ರಾವಿತಾಃ ಸಮ್ಯಗ್ಲಯತಾಲಸಮನ್ವಿತಮ್ ॥೩೨॥

ತಚ್ಛ್ರುತ್ವಾ ತು ಸುಖಂ ಗಾನಂ ದೇವಸ್ತುತ್ಯಭಿನಂದಿತಮ್
ಅಭವನ್ಕ್ಷುಭಿತಾಃ ಸರ್ವೇ ಮಾತ್ಸರ್ಯಾದ್ದೈತ್ಯರಾಕ್ಷಸಾಃ ॥೩೩॥

ಸಂಪ್ರಧಾರ್ಯ ಚ ತೇಽನ್ಯೋನ್ಯಮಿತ್ಯವೋಚನ್ನವಸ್ಥಿತಾಃ ।<br/>
ನಿರ್ಗೀತಂ ತು ಸವಾದಿತ್ರಮಿದಂ ಗೃಹ್ಣೀಮಹೇ ವಯಮ್ ॥೩೪॥

ಸಪ್ತರೂಪೇಣ ಸಂತುಷ್ಟಾ ದೇವಾಃ ಕರ್ಮಾನುಕೀರ್ತನಾತ್ ।<br/>
ವಯಂ ಗೃಹ್ಣೀಮ ನಿರ್ಗೀತಂ ತುಷ್ಯಾಮೋಽತ್ರೈವ  ಸರ್ವದಾ ॥೩೫॥

ತೇ ತತ್ರ ತುಷ್ಟಾ ದೈತ್ಯಾಸ್ತು ಸಾಧಯಂತಿ  ಪುನಃ ಪುನಃ ।<br/>
ರುಷ್ಟಾಶ್ಚಾಪಿ ತತೋ ದೇವಾಃ ಪ್ರತ್ಯಭಾಷಂತ ನಾರದಮ್ ॥೩೬॥

ಏತೇ  ತುಷ್ಯಂತಿ ನಿರ್ಗೀತೇ ದಾನವಾ ಸಹ ರಾಕ್ಷಸೈಃ ।<br/>
ಪ್ರಣಶ್ಯತು ಪ್ರಯೋಗೋಽಯಂ ಕಥಂ ವಾ ಮನ್ಯತೇ ಭವಾನ್ ॥೩೭॥

ದೇವಾನಾಂ ವಚನಂ ಶ್ರುತ್ವಾ ನಾರದೋ ವಾಕ್ಯಮಬ್ರವೀತ್ ।<br/>
ಧಾತುವಾದ್ಯಾಶ್ರಯಕೃತಂ ನಿರ್ಗೀತಂ ಮಾ ಪ್ರಣಶ್ಯತು ॥೩೮॥

ಕಿಂತೂಪೋಹನಸಂಯುಕ್ತಂ ಧಾತುವಾದ್ಯವಿಭೂಷಿತಮ್ ।<br/>
ಭವಿಷ್ಯತೀದಂ ನಿರ್ಗೀತಂ ಸಪ್ತರೂಪವಿಧಾನತಃ ॥೩೯॥

ನಿರ್ಗೀತೇನಾವಬದ್ಧಾಶ್ಚ ದೈತ್ಯದಾನವರಾಕ್ಷಸಾಃ ।<br/>
ನ ಕ್ಷೋಭಂ ನ ವಿಘಾತಂ ಚ ಕರಿಷ್ಯಂತೀಹ  ತೋಷಿತಾಃ ॥೪೦॥

ಏವಂ ನಿರ್ಗೀತಮೇತತ್ತು ದೈತ್ಯಾನಾಂ ಸ್ಪರ್ಧಯಾ ದ್ವಿಜಾಃ ।<br/>
ದೇವಾನಾಂ ಬಹುಮಾನೇನ ಬಹಿರ್ಗೀತಮಿತಿ ಸ್ಮೃತಮ್  ॥೪೧॥

ಧಾತುಭಿಶ್ಚಿತ್ರವೀಣಾಯಾಂ ಗುರುಲಘ್ವಕ್ಷರಾನ್ವಿತಮ್ ।<br/>
ವರ್ಣಾಲಂಕಾರಸಂಯುಕ್ತಂ ಪ್ರಯೋಕ್ತವ್ಯಂ ಬುಧೈರಥ॥೪೨॥

ನಿರ್ಗೀತಂ ಗೇಯತೇ ಯಸ್ಮಾದಪದಂ ವರ್ಣಯೋಜನಾತ್ ।<br/>
ಅಸೂಯಯಾ  ಚ ದೇವಾನಾಂ ಬಹಿರ್ಗೀತಮಿದಂ ಸ್ಮೃತಮ್ ॥೪೩॥

ನಿರ್ಗೀತಂ ಯನ್ಮಯಾ ಪ್ರೋಕ್ತಂ ಸಪ್ತರೂಪಸಮನ್ವಿತಮ್ ।<br/>
ಉತ್ಥಾಪನಾದಿಕಂ ಯಚ್ಚ ತಸ್ಯ ಕಾರಣಮುಚ್ಯತೇ ॥೪೪॥

ಆಶ್ರಾವಣಾಯಾಂ ಯುಕ್ತಾಯಾಂ ದೈತ್ಯಾಸ್ತುಷ್ಯಂತಿ ನಿತ್ಯಶಃ ।<br/>
ವಕ್ತ್ರಪಾಣೌ ಕೃತೇ ಚೈವ ನಿತ್ಯಂ  ತುಷ್ಯಂತಿ ದಾನವಾಃ ॥೪೫॥

ಪರಿಘಟ್ಟನಯಾ ತುಷ್ಟಾ ಯುಕ್ತಾಯಾಂ ರಾಕ್ಷಸಾಂ  ಗಣಾಃ ।<br/>
ಸಂಘೋಟನಕ್ರಿಯಾಯಾಂ ಚ ತುಷ್ಯಂತ್ಯಪಿ ಚ ಗುಹ್ಯಕಾಃ ॥೪೬॥

ಮಾರ್ಗಾಸಾರಿತಮಾಸಾದ್ಯ ತುಷ್ಟಾ ಯಕ್ಷಾ ಭವಂತಿ ಹಿ  ।<br/>
ಗೀತಕೇಷು ಪ್ರಯುಕ್ತೇಷು ದೇವಾಸ್ತುಷ್ಯಂತಿ ನಿತ್ಯಶಃ ॥೪೭॥

ವರ್ಧಮಾನೇ ಪ್ರಯುಕ್ತೇ ತು ರುದ್ರಸ್ತುಷ್ಯತಿ ಸಾನುಗಃ ।<br/>
ತಥಾ  ಚೋತ್ಥಾಪನೇ ಯುಕ್ತೇ ಬ್ರಹ್ಮಾ ತುಷ್ಟೋ ಭವೇದಿಹ ॥೪೮॥

ತುಷ್ಯಂತಿ ಲೋಕಪಾಲಾಶ್ಚ ಪ್ರಯುಕ್ತೇ  ಪರಿವರ್ತನೇ ।<br/>
ನಾಂದೀಪ್ರಯೋಗೇಽಥ  ಕೃತೇ ಪ್ರೀತೋ ಭವತಿ ಚಂದ್ರಮಾಃ ॥೪೯॥

ಯುಕ್ತಾಯಾಮವಕೃಷ್ಟಾಯಾಂ ಪ್ರೀತಾ  ನಾಗಾ ಭವಂತಿ ಹಿ ।<br/>
ತಥಾ ಶುಷ್ಕಾವಕೃಷ್ಟಾಯಾಂ ಪ್ರೀತಃ ಪಿತೃಗಣೋ ಭವೇತ್ ॥೫೦॥

ರಂಗದ್ವಾರೇ ಪ್ರಯುಕ್ತೇ ತು ವಿಷ್ಣುಃ ಪ್ರೀತೋ ಭವೇದಿಹ ।<br/>
ಜರ್ಜರಸ್ಯ ಪ್ರಯೋಗೇ ತು ತುಷ್ಟಾ ವಿಘ್ನವಿನಾಯಕಾಃ ॥೫೧॥

ತಥಾ ಚಾರ್ಯಾ ಪ್ರಯುಕ್ತಾಯಾಮುಮಾ ತುಷ್ಟಾ ಭವೇದಿಹ ।<br/>
ಮಹಾಚಾರ್ಯಾ ಪ್ರಯುಕ್ತಾಯಾಂ ತುಷ್ಟೋ ಭೂತಗಣೋ ಭವೇತ್ ॥೫೨॥

ಆಶ್ರಾವಣಾದಿಚಾರ್ಯಂತಮೇತದ್ದೈವತಪೂಜನಮ್ ।<br/>
ಪೂರ್ವರಂಗೇ ಮಯಾ ಖ್ಯಾತಂ ತಥಾ ಚಾಂಗವಿಕಲ್ಪನಮ್  ॥೫೩॥

ದೇವಸ್ತುಷ್ಯಂತಿ ಯೋ ಯೇನ ಯಸ್ಯ ಯನ್ಮನಸಃ ಪ್ರಿಯಮ್ ।<br/>
ತತ್ತಥಾ  ಪೂರ್ವರಂಗೇ ತು ಮಯಾ ಪ್ರೋಕಂ ದ್ವಿಜೋತ್ತಮಾಃ ॥೫೪॥

ಸರ್ವದೈವತಪೂಜಾರ್ಹಂ ಸರ್ವದೈವತಪೂಜನಮ್ ।<br/>
ಧನ್ಯಂ ಯಶಸ್ಯಮಾಯುಷ್ಯಂ  ಪೂರ್ವರಂಗಪ್ರವರ್ತನಮ್ ॥೫೫॥

ದೈತ್ಯದಾನವತುಷ್ಟ್ಯರ್ಥಂ ಸರ್ವೇಷಾಂ ಚ ದಿವೌಕಸಾಮ್ ।<br/>
ನಿರ್ಗೀತಾನಿ ಸಗೀತಾನಿ ಪೂರ್ವರಂಗಕೃತಾನಿ ತು ॥೫೬॥

[ಯಾ ವಿದ್ಯಾ  ಯಾನಿ ಶಿಲ್ಪಾನಿ ಯಾ ಗತಿರ್ಯಶ್ಚ ಚೇಷ್ಟಿತಮ್  ।<br/>
ಲೋಕಾಲೋಕಸ್ಯ ಜಗತಸ್ತದಸ್ಮಿನ್ನಾಟಕಾಶ್ರಯೇ ॥]
ನಿರ್ಗೀತಾನಾಂ ಸಗೀತಾನಾಂ ವರ್ಧಮಾನಸ್ಯ  ಚೈವ ಹಿ ।<br/>
ಧ್ರುವಾವಿಧಾನೇ ವಕ್ಷ್ಯಾಮಿ ಲಕ್ಷಣಂ ಕರ್ಮ ಚೈವ ಹಿ ॥೫೭॥

ಪ್ರಯುಜ್ಯ ಗೀತಕವಿಧಿಂ ವರ್ಧಮಾನಮಥಾಪಿ ಚ ।<br/>
ಗೀತಕಾಂತೇ ತತಶ್ಚಾಪಿ ಕಾರ್ಯಾ ಹ್ಯುತ್ಥಾಪನೀ ಧ್ರುವಾ ॥೫೮॥

ಅದೌ ದ್ವೇ ಚ ಚತುರ್ಥಂ ಚಾಪ್ಯಷ್ಟಮೈಕಾದಶೇ ತಥಾ ।<br/>
ಗುರ್ವಕ್ಷರಾಣಿ ಜಾನೀಯತ್ಪಾದೇ ಹ್ಯೇಕಾದಶೇ ತಥಾ ॥೫೯॥

ಚತುಷ್ಪದಾ ಭವೇತ್ಸಾ ತು ಚತುರಶ್ರಾ ತಥೈವ ಚ ।<br/>
ಚತುರ್ಭಿಸ್ಸನ್ನಿಪಾತೈಶ್ಚ  ತ್ರಿಲಯಾ ತ್ರಿಯತಿಸ್ತಥಾ ॥೬೦॥

ಪರಿವರ್ತಾಶ್ಚ ಚತ್ವಾರಃ ಪಾಣಯಸ್ತ್ರಯ ಏವ ಚ ।<br/>
ಜಾತ್ಯಾ ಚೈವ ಹಿ ವಿಶ್ಲೋಕಾ ತಾಂ ಚ ತಾಲೇನ ಯೋಜಯೇತ್ ॥೬೧॥

ಶಮ್ಯಾ ತು ದ್ವಿಕಲಾ ಕಾರ್ಯಾ ತಲೋ ದ್ವಿಕಲ ಏವ ಚ ।<br/>
ಪುನಶ್ಚೈಕಕಲಾ ಶಮ್ಯಾ ಸನ್ನಿಪಾತಃ ಕಲಾತ್ರಯಮ್ ॥೬೨॥

ಏವಮಷ್ಟಕಲಃ ಕಾರ್ಯಃ ಸನ್ನಿಪಾತೋ  ವಿಅಚಕ್ಷಣೈಃ ।<br/>
ಚತ್ವಾರಃ ಸನ್ನಿಪಾತಾಶ್ಚ ಪರಿವರ್ತಃ ಸ ಉಚ್ಯತೇ ॥೬೩॥

ಪೂರ್ವಂ ಸ್ಥಿತಲಯಃ ಕಾರ್ಯಃ ಪರಿವರ್ತೋ ವಿಚಕ್ಷಣೈಃ ।<br/>
ತೃತೀಯೇ ಸನ್ನಿಪಾತೇ ತು ತಸ್ಯಾ ಭಾಂಡಗ್ರಹೋ ಭವೇತ್ ॥೬೪॥

ಏಕಸ್ಮಿನ್ಪರಿವರ್ತೇ ತು ಗತೇ ಪ್ರಾಪ್ತೇ ದ್ವಿತೀಯಕೇ ।<br/>
ಕಾರ್ಯಂ ಮಧ್ಯಲಯೇ ತಜ್ಜ್ಞೈಃ ಸೂತ್ರಧಾರಪ್ರವೇಶನಮ್ ॥೬೫॥

ಪುಷ್ಪಾಂಜಲಿಂ ಸಮಾದಾಯ ರಕ್ಷಾಮಂಗಲಸಂಸ್ಕೃತಾಃ ।<br/>
ಶುದ್ಧವಸ್ತ್ರಾಃ ಸುಮನಸಸ್ತಥಾ ಚಾದ್ಭುತದೃಷ್ಟಯಃ ॥೬೬॥

ಸ್ಥಾನಂತು ವೈಷ್ಣವಂ ಕೃತ್ವಾ ಸೌಷ್ಠವಾಂಗಪುರಸ್ಕೃತಮ್ ।<br/>
ದೀಕ್ಷಿತಾಃ ಶುಚಯಶ್ಚೈವ  ಪ್ರವಿಶೇಯುಃ ಸಮಂ ತ್ರಯಃ ॥೬೭॥

ಭೃಂಗಾರಜರ್ಜರಧರೌ ಭವೇತಾಂ ಪಾರಿಪಾರ್ಶ್ವಿಕೌ ।<br/>
ಮಧ್ಯೇ ತು ಸೂತ್ರಭೃತ್ತಾಭ್ಯಾಂ ವೃತ್ತಃ ಪಂಚಪದೀಂ ವ್ರಜೇತ್ ॥೬೮॥

ಪದಾನಿ ಪಂಚ ಗಚ್ಛೇಯುರ್ಬ್ರಹ್ಮಣೋ ಯಜನೇಚ್ಛಯಾ ।<br/>
ಪದಾನಾಂಚಾಪಿ ವಿಕ್ಷೇಪಂ ವ್ಯಾಖ್ಯಾಸ್ಯಾಮ್ಯನುಪೂರ್ವಶಃ ॥೬೯॥

ತ್ರಿತಾಲಾಂತರವಿಷ್ಕಂಭಮುತ್ಕ್ಷಿಪೇಚ್ಚರಣಂ ಶನೈಃ
ಪಾರ್ಶ್ವೋತ್ಥಾನೋತ್ಥಿತಂ ಚೈವ ತನ್ಮಧ್ಯೇ ಪಾತಯೇತ್ಪುನಃ ॥೭೦॥

ಏವಂ ಪಂಚಪದೀಂ ಗತ್ವಾ ಸೂತ್ರಧಾರಃ ಸಹೇತರಃ ।<br/>
ಸೂಚೀಂ ವಾಮಪದೇ ದದ್ಯಾದ್ವಿಕ್ಷೇಪಂ ದಕ್ಷಿಣೇನ ಚ ॥೭೧॥

ಪುಷ್ಪಾಂಜಲ್ಯಪವರ್ಗಶ್ಚ ಕಾರ್ಯೋ ಬ್ರಾಹ್ಮೇಽಥ ಮಂಡಲೇ ।<br/>
ರಂಗಪೀಠಸ್ಯ ಮಧ್ಯೇ ತು ಸ್ವಯಂ ಬ್ರಹ್ಮಾ ಪ್ರತಿಷ್ಠಿತಃ ॥೭೨॥

ತತಃ ಸಲಲಿತೈರ್ಹಸ್ತೈರಭಿವಂದ್ಯ ಪಿತಾಮಹಮ್ ।<br/>
ಅಭಿವಾದಾನಿ ಕಾರ್ಯಾಣಿ ತ್ರೀಣಿ ಹಸ್ತೇನ ಭೂತಲೇ ॥೭೩॥

ಕಾಲಪ್ರಕರ್ಷಹೇತೋಶ್ಚ ಪಾದಾನಾಂ ಪ್ರವಿಭಾಗತಃ ।<br/>
ಸೂತ್ರಧಾರಪ್ರವೇಶಾದ್ಯೋ ವಂದನಾಭಿನಯಾಂತಕಃ ॥೭೪॥

ದ್ವಿತೀಯಃ ಪರಿವರ್ತಸ್ತು ಕಾರ್ಯೋ ಮಧ್ಯಲಯಾಶ್ರಿತಃ ।<br/>
ತತಃ ಪರಂ ತೃತೀಯೇ ತು ಮಂಡಲಸ್ಯ ಪ್ರದಕ್ಷಿಣಮ್ ॥೭೫॥

ಭವೇದಾಚಮನಂ ಚೈವ ಜರ್ಜರಗ್ರಹಣಂ ತಥಾ ।<br/>
ಉತ್ಥಾಯ ಮಂಡಲಾತ್ತೂರ್ಣಂ ದಕ್ಷಿಣಂ ಪಾದಮುದ್ಧರೇತ್ ॥೭೬॥

ವೇಧಂ  ತೇನೈವ ಕುರ್ವೀತ ವಿಕ್ಷೇಪಂ ವಾಮಕೇನ ಚ ।<br/>
ಪುನಶ್ಚ ದಕ್ಷಿಣಂ ಪಾದಂ ಪಾರ್ಶ್ವಸಂಸ್ಥಂ ಸಮುದ್ಧರೇತ್ ॥೭೭॥

ತತಶ್ಚ ವಾಮವೇಧಸ್ತು ವಿಕ್ಷೇಪೋ ದಕ್ಷಿಣಸ್ಯ ಚ ।<br/>
ಇತ್ಯನೇನ ವಿಧಾನೇನ ಸಮ್ಯಕ್ಕೃತ್ವಾ ಪ್ರದಿಕ್ಷಣಮ್ ॥೭೮॥

ಭೃಂಗಾರಭೃತಮಾಹೂಯ ಶೌಚಂ ಚಾಪಿ ಸಮಾಚರೇತ್ ।<br/>
ಯಥಾನ್ಯಾಯಂ ತು ಕರ್ತವ್ಯಾ ತೇನ ಹ್ಯಾಚಮನಕ್ರಿಯಾ ॥೭೯॥

ಆತ್ಮಪ್ರೋಕ್ಷಣಮೇವಾದ್ಭಿಃ ಕರ್ತವ್ಯಂ ತು ಯಥಾಕ್ರಮಮ್ ।<br/>
ಪ್ರಯತ್ನಕೃತಶೌಚೇನ ಸೂತ್ರಧಾರೇಣ ಯತ್ನತಃ ॥೮೦॥

ಸನ್ನಿಪಾತಸಮಂ ಗ್ರಾಹ್ಯೋ ಜರ್ಜರೋ ವಿಘ್ನಜರ್ಜರಃ ।<br/>
ಪ್ರದಕ್ಷಿಣಾದ್ಯೋ ವಿಜ್ಞೇಯೋ ಜರ್ಜರಗ್ರಹಣಾಂತಕಃ ॥೮೧॥

ತೃತೀಯಃ ಪರಿವರ್ತಸ್ತು ವಿಜ್ಞೇಯೋ ವೈ ದ್ರುತೇ ಲಯೇ ।<br/>
ಗೃಹೀತ್ವಾ ಜರ್ಜರಂ ತ್ವಷ್ಟೌ ಕಲಾ ಜಪ್ಯಂ  ಪ್ರಯೋಜಯೇತ್ ॥೮೨॥

ವಾಮವೇಧಂ ತತಃ ಕುರ್ಯಾದ್ವಿಕ್ಷೇಪಂ ದಕ್ಷಿಣಸ್ಯ ಚ ।<br/>
ತತಃ ಪಂಚಪದೀಂ ಚೈವ ಗಚ್ಛೇತ್ತು ಕುತಪೋನ್ಮುಖಃ ॥೮೩॥

ವಾಮವೇಧಸ್ತು ತತ್ರಾಪಿ ವಿಕ್ಷೇಪೋ ದಕ್ಷಿಣಸ್ಯ ತು ।<br/>
ಜರ್ಜರಗ್ರಹಣಾದ್ಯೋಽಯಂ ಕುತಪಾಭಿಮುಖಾಂತಕಃ ॥೮೪॥

ಚತುರ್ಥಃ  ಪರಿವರ್ತಸ್ತು ಕಾರ್ಯೋ ದ್ರುತಲಯೇ ಪುನಃ ।<br/>
ಕರಪಾದನಿಪಾತಾಸ್ತು ಭವ್ಂತ್ಯತ್ರ ತು ಷೋಡಶ ॥೮೫॥

ತ್ರ್ಯಶ್ರೇ ದ್ವಾದಶ ಪಾತಾಸ್ತು ಭವಂತಿ ಕರಪಾದಯೋಃ ।<br/>
ವಂದನಾನ್ಯಥ ಕಾರ್ಯಾಣಿ ತ್ರೀಣಿ ಹಸ್ತೇನ ಭೂತಲೇ ॥೮೬॥

ಆತ್ಮಪ್ರೋಕ್ಷಣಮದ್ಭಿಶ್ಚ ತ್ರ್ಯಶ್ರೇ ನೈವ ವಿಧೀಯತೇ ।<br/>
ಏವಮುತ್ಥಾಪನಂ ಕಾರ್ಯಂ ತತಸ್ತು ಪರಿವರ್ತನಮ್ ॥ ೮೭॥

ಚತುರಶ್ರಂ  ಲಯೇ ಮಧ್ಯೇ ಸನ್ನಿಪಾತೈರಥಾಷ್ಟಭಿಃ ।<br/>
ಯಸ್ಯಾ ಲಘೂನಿ ಸರ್ವಾಣಿ ಕೇವಲಂ  ನೈಧನಂ ಗುರು ॥೮೮॥

ಭವೇದತಿಜಗತ್ಯಾಂತು ಸಾ ಧ್ರುವಾ ಪರಿವರ್ತನೀ ।<br/>
ವಾರ್ತಿಕೇನ ತು ಮಾರ್ಗೇಣ  ವಾದ್ಯೇನಾನುಗತೇನ ಚ  ॥೮೯॥

ಲಲಿತೈಃ  ಪಾದವಿನ್ಯಾಸೈರ್ವಂದ್ಯಾ ದೇವಾ  ಯಥಾದಿಶಮ್ ।<br/>
ದ್ವಿಕಲಂ ಪಾದಪತನಂ ಪಾದಚಾರ್ಯಾ ಗತಂ ಭವೇತ್  । ೯೦॥

ವಾಮಪಾದೇನ ವೇಧಸ್ತು ಕರ್ತವ್ಯೋ ನೃತ್ತಯೋಕ್ತೃಭಿಃ  ।<br/>
ದ್ವಿತಾಲಾಂತರವಿಷ್ಕಂಭೋ ವಿಕ್ಷೇಪೋ ದಕ್ಷಿಣಸ್ಯ ಚ ॥೯೧॥

ತತಃ ಪಂಚಪದೀಂ ಗಚ್ಛೇದತಿಕ್ರಾಂತೈಃ  ಪದರಥ ।<br/>
ತತೋಽಭಿವಾದನಂ ಕುರ್ಯಾದ್ದೇವತಾನಾಂ ಯಥಾದಿಶಮ್ ॥೯೨॥

ವಂದೇತ ಪ್ರಥಮಂ ಪೂರ್ವಾಂ  ದಿಶಂ ಶಕ್ರಾಧಿದೈವತಾಮ್ ।<br/>
ದ್ವಿತೀಯಾಂ ದಕ್ಷಿಣಾಮಾಶಾಂ ವಂದೇತ ಯಮದೇವತಾಮ್  ॥೯೩॥

ವಂದೇತ ಪಶ್ಚಿಮಾಮಾಶಾಂ ತತೋ ವರುಣದೈವತಾಮ್ ।<br/>
ಚತುರ್ಥೀಮುತ್ತರಾಮಾಶಾಂ ವಂದೇತ ಧನದಾಶ್ರಯಾಮ್ ॥೯೪॥

ದಿಶಾಂ ತು ವಂದನಂ ಕೃತ್ವಾ ವಾಮವೇಧಂ ಪ್ರಯೋಜಯೇತ್ ।<br/>
ದಕ್ಷಿಣೇನ  ಚ ಕರ್ತವ್ಯಂ ವಿಕ್ಷೇಪಪರಿವರ್ತನಮ್ ॥೯೫॥

ಪ್ರಾಂಗ್ಮುಖಸ್ತು ತತಃ ಕುರ್ಯಾತ್ಪುರುಷಸ್ತ್ರೀನಪುಂಸಕೈಃ ।<br/>
ತ್ರಿಪದ್ಯಾ ಸೂತ್ರಭೃದ್ರುದ್ರಬ್ರಹ್ಮೋಪೇಂದ್ರಾಭಿವಾದನಮ್ ॥೯೬॥

ದಕ್ಷಿಣಂ ತು ಪದಂ ಪುಂಸೋ ವಾಮಂ ಸ್ತ್ರೀಣಾಂ ಪ್ರಕೀರ್ತಿತಮ್ ।<br/>
ಪುನರ್ದಕ್ಷಿಣಮೇವ ಸ್ಯಾನ್ನಾತ್ಯುತ್ಕ್ಷಿಪ್ತಂ ನಪುಂಸಕಮ್ ॥೯೭॥

ವಂದೇತ ಪೌರುಷೇಣೇಶಂ ಸ್ತ್ರೀಪದೇನ ಜನಾರ್ದನಮ್ ।<br/>
ನಪುಂಸಕ್ಪದೇನಾಪಿ ತಥೈವಾಂಬುಜಸಂಭವಮ್ ॥೯೮॥

ಪರಿವರ್ತನಮೇವಂ ಸ್ಯಾತ್ತಸ್ಯಾಂತೇ ಪ್ರವಿಶೇತ್ತತಃ ।<br/>
ಚತುರ್ಥಕಾರಃ ಪುಷ್ಪಾಣಿ ಪ್ರಗೃಹ್ಯ ವಿಧಿಪೂರ್ವಕಮ್ ॥೯೯॥

ಯಥಾವತ್ತೇನ ಕರ್ತವ್ಯಂ ಪೂಜನಂ ಜರ್ಜರಸ್ಯ ತು ।<br/>
ಕುತಪಸ್ಯ ಚ ಸರ್ವಸ್ಯ ಸೂತ್ರಧಾರಸ್ಯ ಚೈವ ಹಿ ॥೧೦೦॥

ತಸ್ಯ ಭಾಂಡಸಮಃ ಕಾರ್ಯಸ್ತಜ್ಜ್ಞೈರ್ಗತಿಪರಿಕ್ರಮಃ ।<br/>
ನ ತತ್ರ ಗಾನಂ ಕರ್ತವ್ಯಂ ತತ್ರ ಸ್ತೋಭಕ್ರಿಯಾ ಭವೇತ್ ॥೧೦೧॥

ಚತುರ್ಥಕಾರಃ ಪೂಜಾಂ ತು ಸ ಕೃತ್ವಾಂತರ್ಹಿತೋ ಭವೇತ್ ।<br/>
ತತೋ ಗೇಯಾವಕೃಷ್ಟಾ ತು ಚತುರಶ್ರಾ ಸ್ಥಿತಾ ಧ್ರುವಾ ॥೧೦೨॥

ಗುರುಪ್ರಾಯಾ ತು ಸಾ ಕಾರ್ಯಾ ತಥಾ ಚೈವಾವಪಾಣಿಕಾ ।<br/>
ಸ್ಥಾಯಿವರ್ಣಾಶ್ರಯೋಪೇತಾ ಕಲಾಷ್ಟಕವಿನಿರ್ಮಿತಾ ॥೧೦೩॥

[ಚತುರ್ಥಂ ಪಂಚಮಂ ಚೈವ ಸಪ್ತಮಂ ಚಾಷ್ಟಮಂ ತಥಾ ।<br/>
ಲಘೂನಿ ಪಾದೇ ಪಂಕ್ತ್ಯಾಂತು ಸಾವಕೃಷ್ಟಾ ಧ್ರುವಾ ಸ್ಮೃತಾ ॥]
ಸೂತ್ರಧಾರಃ ಪಠೇತ್ತತ್ರ ಮಧ್ಯಮಂ ಸ್ವರಮಾಶ್ರಿತಃ ।<br/>
ನಾಂದೀಂ ಪದೈರ್ದ್ವಾದಶಭಿರಷ್ಟಭಿರ್ವಾಽಪ್ಯಲಂಕೃತಾಮ್ ॥೧೦೪॥

ನಮೋಽಸ್ತು ಸರ್ವದೇವೇಭ್ಯೋ  ದ್ವಿಜಾತಿಭ್ಯಃ ಶುಭಂ ತಥಾ ।<br/>
ಜಿತಂ ಸೋಮೇನ ವೈ ರಾಜ್ಞಾ ಶಿವಂ  ಗೋಬ್ರಾಹ್ಮಣಾಯ ಚ ॥ ೧೦೫॥

ಬ್ರಹ್ಮೋತ್ತರಂ ತಥೈವಾಸ್ತು ಹತಾ ಬ್ರಹ್ಮದ್ವಿಷಸ್ತಥಾ ।<br/>
ಪ್ರಶಾಸ್ತ್ವಿಮಾಂ ಮಹಾರಾಜಃ ಪೃಥಿವೀಂ ಚ ಸಸಾಗರಾಮ್ ॥೧೦೬॥

ರಾಷ್ಟ್ರಂ ಪ್ರವರ್ಧತಾಂ ಚೈವ ರಂಗಸ್ಯಾಶಾ ಸಮೃದ್ಧ್ಯತು ।<br/>
ಪ್ರೇಕ್ಷಾಕರ್ತುರ್ಮಹಾಂಧರ್ಮೋ ಭವತು ಬ್ರಹ್ಮಭಾಷಿತಃ ॥೧೦೭॥

ಕಾವ್ಯಕರ್ತುರ್ಯಶಶ್ಚಾಸ್ತು ಧರ್ಮಶ್ಚಾಪಿ ಪ್ರವರ್ಧತಾಮ್ ।<br/>
ಇಜ್ಯಯಾ ಚಾನಯಾ ನಿತ್ಯಂ ಪ್ರೀಯಂತಾಂ ದೇವತಾ ಇತಿ ॥೧೦೮॥

ನಾಂದೀಪದಾಂತರೇಷ್ವೇಷು ಹ್ಯೇವಮಾರ್ಯೇತಿ ನಿತ್ಯಶಃ ।<br/>
ವದೇತಾಂ ಸಮ್ಯಗುಕ್ತಾಭಿರ್ವಾಗ್ಭಿಸ್ತೌ ಪಾರಿಪಾರ್ಶ್ವಿಕೌ ॥ ೧೦೯॥

ಏವಂ  ನಾಂದೀ ವಿಧಾತವ್ಯಾ ಯಥಾವಲ್ಲಕ್ಷಣಾನ್ವಿತಾ ।<br/>
ತತಶ್ಶುಷ್ಕಾವಕೃಷ್ಟಾ ಸ್ಯಾಜ್ಜರ್ಜರಶ್ಲೋಕದರ್ಶಿಕಾ ॥೧೧೦॥

ನವಂ ಗುರ್ವಾಕ್ಷರಾಣ್ಯಾದೌ ಷಡ್ಲಘೂನಿ ಗುರುತ್ರಯಮ್ ।<br/>
ಶುಷ್ಕಾವಕೃಷ್ಟಾ ತು ಭವೇತ್ಕಲಾ ಹ್ಯಷ್ಟೌ ಪ್ರಮಾಣತಃ ॥೧೧೧॥

ಯಥಾ -
ದಿಗ್ಲೇ  ದಿಗ್ಲೇ ದಿಗ್ಲೇ ದಿಗ್ಲೇ ಜಂಬುಕಪಲಿತಕತೇ ತೇಚಾಮ್ ।<br/>
ಕೃತ್ವಾ ಶುಷ್ಕಾವಕೃಷ್ಟಾಂ ತು ಯಥಾವದ್ದ್ವಿಜಸತ್ತಮಾಃ ॥ ೧೧೨॥

ತತಃ ಶ್ಲೋಕಂ ಪಠೇದೇಕಂ ಗಂಭೀರಸ್ವರಸಂಯುತಮ್ ।<br/>
ದೇವಸ್ತೋತ್ರಂ  ಪುರಸ್ಕೃತ್ಯ ಯಸ್ಯ ಪೂಜಾ ಪ್ರವರ್ತತೇ ॥೧೧೩॥

ರಾಜ್ಞೋ ವಾ ಯತ್ರ ಭಕ್ತಿಃ ಸ್ಯಾದಥ ವಾ ಬ್ರಹ್ಮಣಸ್ಸ್ತವಮ್ ।<br/>
ಗದಿತ್ವಾ ಜರ್ಜರಶ್ಲೋಕಂ ರಂಗದ್ವಾರೇ ಚ ಯತ್ಸ್ಮೃತಮ್ ॥೧೧೪॥

ಪಠೇದನ್ಯಂ ಪುನಃ ಶ್ಲೋಕಂ ಜರ್ಜರಸ್ಯ ವಿನಾಶನಮ್ ।<br/>
ಜರ್ಜರಂ ನಮಯಿತ್ವಾ ತು ತತಶ್ಚಾರೀಂ ಪ್ರಯೋಜಯೇತ್ ॥೧೧೫॥

ಪಾರಿಪಾರ್ಶ್ವಿಕಯೋಶ್ಚ ಸ್ಯಾತ್ಪಶ್ಚಿಮೇನಾಪಸರ್ಪಣಮ್ ।<br/>
ಅಂಕಿತಾ ಚಾತ್ರ ಕರ್ತವ್ಯಾ ಧ್ರುವಾ ಮಧ್ಯಲಯಾನ್ವಿತಾ ॥೧೧೬॥

ಚತುರ್ಭಿಃ ಸನ್ನಿಪಾತೈಶ್ಚ ಚತುರಶ್ರಾ ಪ್ರಮಾಣತಃ ।<br/>
ಆದ್ಯಮಂತ್ಯಂ ಚತುರ್ಥಂ ಚ ಪಂಚಮಂ ಚ ತಥಾ ಗುರು ॥೧೧೭॥

ಯಸ್ಯಾಂ ಹ್ರಸ್ವಾನಿ ಶೇಷಾಣಿ ಸಾ ಜ್ಞೇಯಾ ತ್ವಂಕಿತಾ ಬುಧೈಃ ।<br/>
ಅಸ್ಯಾಃ ಪ್ರಯೋಗಂ ವಕ್ಷ್ಯಾಮಿ ಯಥಾ ಪೂರ್ವಂ ಮಹೇಶ್ವರಃ ॥೧೧೮॥

ಸಹೋಮಯಾ ಕ್ರೀಡಿತವಾನ್ನಾನಾಭಾವವಿಚೇಷ್ಟತೈಃ ।<br/>
ಕೃತ್ವಾಽವಹಿತ್ಥಂ ಸ್ಥಾನಂ ತು ವಾಮಂ ಚಾಧೋಮುಖಂ ಭುಜಮ್ ॥೧೧೯॥

ಚತುರಶ್ರಮುರಃ ಕಾರ್ಯಮಂಚಿತಶ್ಚಾಪಿ ಮಸ್ತಕಃ ।<br/>
ನಾಭಿಪ್ರದೇಶೇ ವಿನ್ಯಸ್ಯ ಜರ್ಜರಂ ಚ ತುಲಾಧೃತಮ್ ॥೧೨೦॥

ವಾಮಪಲ್ಲವಹಸ್ತೇನ ಪಾದೈಸ್ತಾಲಾಂತರೋತ್ಥಿತೈಃ ।<br/>
ಗಚ್ಛೇತ್ಪಂಚಪದೀಂ ಚೈವ ಸವಿಲಾಸಾಂಗಚೇಷ್ಟಿತೈಃ ॥೧೨೧॥

ವಾಮವೇಧಸ್ತು ಕರ್ತವ್ಯೋ ವಿಕ್ಷೇಪೋ ದಕ್ಷಿಣಸ್ಯ ಚ ।<br/>
ಶೃಂಗಾರರಸಸಂಯುಕ್ತಾಂ ಪಠೇದಾರ್ಯಾಂ ವಿಚಕ್ಷಣಃ ॥೧೨೨॥

ಚಾರೀಶ್ಲೋಕಂ ಗದಿತ್ವಾ ತು ಕೃತ್ವಾ ಚ ಪರಿವರ್ತನಮ್ ।<br/>
ತೈರೇವ ಚ ಪದಃ ಕಾರ್ಯಂ ಪಶ್ಚಿಮೇನಾಪಸರ್ಪಣಮ್ ॥೧೨೩॥

ಪಾರಿಪಾರ್ಶ್ವಿಕಹಸ್ತೇ ತು  ನ್ಯಸ್ಯ ಜರ್ಜರಮುತ್ತಮಮ್ ।<br/>
ಮಹಾಚಾರೀಂ ತತಶ್ಚೈವ ಪ್ರಯುಂಜೀತ ಯಥಾವಿಧಿ ॥೧೨೪॥

ಚತುರಶ್ರಾ ಧ್ರುವಾ ತತ್ರ ತಥಾ ದ್ರುತಲಯಾನ್ವಿತಾ ।<br/>
ಚತುರ್ಭಿಸ್ಸನ್ನಿಪಾತೈಶ್ಚ ಕಲಾ ಹ್ಯಷ್ಟೌ ಪ್ರಮಾಣತಃ ॥೧೨೫॥

ಆದ್ಯಂ ಚತುರ್ಥಮಂತ್ಯಂ ಚ ಸಪ್ತಮಂ ದಶಮಂ ಗುರು ।<br/>
ಲಘು ಶೇಷಂ ಧ್ರುವಾಪಾದೇ ಚತುರ್ವಿಂಶತಿಕೇ ಭವೇತ್ ॥೧೨೬॥

(ಯಥಾ-)
ಪಾದತಲಾಹತಿಪಾತಿತಶೈಲಂ
            ಕ್ಷೋಭಿತಭೂತಸಮಗ್ರಸಮುದ್ರಮ್ ।<br/>
ತಾಂಡವನೃತ್ಯಮಿದಂ ಪ್ರಲಯಾಂತೇ
            ಪಾತು ಜಗತ್ಸುಖದಾಯಿ ಹರಸ್ಯ ॥೧೨೭॥

ಭಾಂಡೋನ್ಮುಖೇನ ಕರ್ತವ್ಯಂ ಪಾದವಿಕ್ಷೇಪಣಂ ತತಃ ।<br/>
ಸೂಚೀಂ ಕೃತ್ವಾ ಪುನಃ ಕುರ್ಯಾದ್ವಿಕ್ಷೇಪಪರಿವರ್ತನಮ್ ॥೧೨೮॥

ಅತಿಕ್ರಾಂತೈಃ ಸಲಲಿತೈಃ ಪಾದೈರ್ದ್ರುತಲಯಾನ್ವಿತೈಃ ।<br/>
ತ್ರಿತಾಲಾಂತರಮುತ್ಕ್ಷೇಪೈರ್ಗಚ್ಛೇತ್ಪಂಚಪದೀಂ ತತಃ ॥೧೨೯॥

ತತ್ರಾಪಿ ವಾಮವೇಧಸ್ತು ವಿಕ್ಷೇಪೋ ದಕ್ಷಿಣಸ್ಯ ಚ ।<br/>
ತೈರೇವ ಚ ಪದೈಃ ಕಾರ್ಯಂ ಪ್ರಾಙ್ಮುಖೇನಾಪಸರ್ಪಣಮ್ ॥೧೩೦॥

ಪುನಃ ಪದಾನಿ ತ್ರೀಣ್ಯೇವ ಗಚ್ಛೇತ್ಪ್ರಾಙ್ಮುಖ ಏವ ತು ।<br/>
ತತಶ್ಚ ವಾಮವೇಧಃ ಸ್ಯಾದ್ವಿಕ್ಷೇಪೋ ದಕ್ಷಿಣಸ್ಯ ಚ ॥೧೩೧॥

ತತೋ ರೌದ್ರರಸಂ ಶ್ಲೋಕಂ ಪಾದಸಂಹರಣಂ ಪಠೇತ್ ।<br/>
ತಸ್ಯಾಂತೇ ತು ತ್ರಿಪದ್ಯಾಥ ವ್ಯಾಹರೇತ್ಪಾರಿಪಾರ್ಶ್ವಿಕೌ ॥೧೩೨॥

ತಯೋರಾಗಮನೇ ಕಾರ್ಯಂ ಗಾನಂ ನರ್ಕುಟಕಂ ಬುಧೈಃ ।<br/>
ತಥಾ ಚ ಭಾರತೀಭೇದೇ ತ್ರಿಗತಂ ಸಂಪ್ರಯೋಜಯೇತ್ ॥೧೩೩॥

ವಿದೂಷಕಸ್ತ್ವೇಕಪದಾಂ ಸುತ್ರಧಾರಸ್ಮಿತಾವಹಾಮ್ ।<br/>
ಅಸಂಬದ್ಧಕಥಾಪ್ರಾಯಾಂ ಕುರ್ಯಾತ್ಕಥನಿಕಾ ತತಃ ॥೧೩೪॥

(ವಿತಂಡಾಂ ಗಂಡಸಂಯುಕ್ತಾಂ ತಾಲಿಕಾಂಚ ಪ್ರಯೋಜಯೇತ್ ।<br/>
ಕಸ್ತಿಷ್ಠತಿ ಜಿತಂ ಕೇನೇತ್ಯಾದಿಕಾವ್ಯಪ್ರರೂಪಿಣೀಮ್ ॥

ಪಾರಿಪಾರ್ಶ್ವಕಸಂಜಲ್ಪೋ ವಿದೂಷಕವಿರೂಪಿತಃ ।<br/>
ಸ್ಥಾಪಿತಃ ಸೂತ್ರಧಾರೇಣ ತ್ರಿಗತಂ ಸಂಪ್ರಯುಜ್ಯತೇ ॥)
ಪ್ರರೋಚನಾ ಚ ಕರ್ತವ್ಯಾ ಸಿದ್ಧೇನೋಪನಿಮತ್ರಣಮ್ ।<br/>
ರಂಗಸಿದ್ಧೌ ಪುನಃ  ಕಾರ್ಯಂ  ಕಾವ್ಯವಸ್ತುನಿರೂಪಣಮ್  ॥೧೩೫॥

ಸರ್ವಮೇವ ವಿಧಿಂ ಕೃತ್ವಾ ಸೂಚೀವೇಧಕೃತೈರಥ ।<br/>
ಪಾದೈರನಾವಿದ್ಧಗತೈರ್ನಿಷ್ಕ್ರಾಮೇಯುಃ ಸಮಂ ತ್ರಯಃ ॥೧೩೬॥

ಏವಮೇಷ ಪ್ರಯೋಕ್ತವ್ಯಃ ಪೂರ್ವರಂಗೋ ಯಥಾವಿಧಿ ।<br/>
ಚತುರಶ್ರೋ ದ್ವಿಜಶ್ರೇಷ್ಠಾಸ್ತ್ರ್ಯಶ್ರಂ ಚಾಪಿ ನಿಬೋಧತ ॥೧೩೭॥

ಅಯಮೇವ ಪ್ರಯೋಗಃ ಸ್ಯಾದಂಗಾನ್ಯೇತಾನಿ ಚೈವ ಹಿ ।<br/>
ತಾಲಪ್ರಮಾಣಂ ಸಂಕ್ಷಿಪ್ತಂ ಕೇವಲಂ ತು ವಿಶೇಷಕೃತ್ ॥೧೩೮॥

ಶಮ್ಯಾ ತು ದ್ವಿಕಲಾ ಕಾರ್ಯಾ ತಾಲೋ ಹ್ಯೇಕಕಲಸ್ತಥಾ  ।<br/>
ಪುನಶ್ಚೈಕಕಲಾ ಶಮ್ಯಾ ಸನ್ನಿಪಾತಃ ಕಲಾದ್ವಯಮ್ ॥೧೩೯॥

ಅನೇನ ಹಿ ಪ್ರಮಾಣೇನ ಕಲಾತಾಲಲಯಾನ್ವಿತಃ ।<br/>
ಕರ್ತವ್ಯಃ ಪೂರ್ವರಂಗಸ್ತು ತ್ರ್ಯಶ್ರೋಽಪ್ಯುತ್ಥಾಪನಾದಿಕಃ ॥೧೪೦॥

ಆದ್ಯಂ ಚತುರ್ಥಂ ದಶಮಮಷ್ಟಮಂ ನೈಧನಂ ಗುರು ।<br/>
ಯಸ್ಯಾಸ್ತು ಜಾಗತೇ ಪಾದೇ ಸಾ ತ್ರ್ಯಶ್ರೋತ್ಥಾಪಿನೀ ಧ್ರುವಾ ॥೧೪೧॥

ವಾದ್ಯಂ ಗತಿಪ್ರಚಾರಶ್ಚ ಧ್ರುವಾ ತಾಲಸ್ತಥೈವ ಚ ।<br/>
ಸಂಕ್ಷಿಪ್ತಾನ್ಯೇವ ಕಾರ್ಯಾಣಿ ತ್ರ್ಯಶ್ರೇ ನೃತ್ತಪ್ರವೇದಿಭಿಃ ॥೧೪೨॥

ವಾದ್ಯಗೀತಪ್ರಮಾಣೇನ ಕುರ್ಯಾದಂಗವಿಚೇಷ್ಟಿತಮ್ ।<br/>
ವಿಸ್ತೀರ್ಣಮಥ ಸಂಕ್ಷಿಪ್ತಂ ದ್ವಿಪ್ರಮಾಣವಿನಿರ್ಮಿತಮ್ ॥೧೪೩॥

ಹಸ್ತಪಾದಪ್ರಚಾರಸ್ತು ದ್ವಿಕಲಃ ಪರಿಕೀರ್ತಿತಃ ।<br/>
ಚತುರಶ್ರೇ ಪರಿಕ್ರಾಂತೇ ಪಾತಾಃ ಸ್ಯುಃ ಷೋಡಶೈವ ತು ॥೧೪೪॥

ತ್ರ್ಯಶ್ರೇ ದ್ವಾದಶ ಪಾತಾಸ್ತು ಭವಂತಿ ಕರಪಾದಯೋಃ ।<br/>
ಏತತ್ಪ್ರಮಾಣಂ ವಿಜ್ಞೇಯಮುಭಯೋಃ ಪೂರ್ವರಂಗಯೋಃ ॥೧೪೫॥

ಕೇವಲಂ ಪರಿವರ್ತೇ ತು ಗಮನೇ ತ್ರಿಪದೀ ಭವೇತ್ ।<br/>
ದಿಗ್ವಂದನೇ ಪಂಚಪದೀ ಚತುರಶ್ರೇ ವಿಧೀಯತೇ ॥೧೪೬॥

ಆಚಾರ್ಯಬುದ್ಧ್ಯಾ ಕರ್ತವ್ಯಸ್ತ್ರ್ಯಶ್ರಸ್ತಾಲಪ್ರಮಾಣತಃ ।<br/>
ತಸ್ಮಾನ್ನ ಲಕ್ಷಣಂ ಪ್ರೋಕ್ತಂ ಪುನರುಕ್ತಂ ಭವೇದ್ಯತಃ ॥೧೪೭॥

ಏವಮೇಷ ಪ್ರಯೋಕ್ತವ್ಯಃ ಪೂರ್ವರಂಗೋ ದ್ವಿಜೋತ್ತಮಾಃ ।<br/>
ತ್ರ್ಯಶ್ರಶ್ಚ ಚತುರಶ್ರಶ್ಚ ಶುದ್ಧೋ ಭಾರತ್ಯುಪಾಶ್ರಯಃ ॥೧೪೮॥

ಏವಂ ತಾವದಯಂ ಶುದ್ಧಃ ಪೂರ್ವರಂಗೋ ಮಯೋದಿತಃ ।<br/>
ಚಿತ್ರತ್ವಮಸ್ಯ ವಕ್ಷ್ಯಾಮಿ ಯಥಾಕಾರ್ಯಂ ಪ್ರಯೋಕ್ತೃಭಿಃ ॥೧೪೯॥

ವೃತ್ತೇ ಹ್ಯುತ್ಥಾಪನೇ ವಿಪ್ರಾಃ ಕೃತೇ ಚ ಪರಿವರ್ತನೇ ।<br/>
ಚತುರ್ಥಕಾರದತ್ತಾಭಿಃ ಸುಮನೋಭಿರಲಂಕೃತೇ ॥೧೫೦॥

ಉದಾತ್ತೈರ್ಗಾನೈರ್ಗಂಧರ್ವೈಃ ಪರಿಗೀತೇ ಪ್ರಮಾಣತಃ ।<br/>
ದೇವದುಂದುಭಯಶ್ಚೈವ ನಿನದೈಯುರ್ಭೃಶಂ ಯತಃ ॥೧೫೧॥

ಸಿದ್ಧಾಃ ಕುಸುಮಮಾಲಾಭಿರ್ವಿಕಿರೇಯುಃ ಸಮಂತತಃ ।<br/>
ಅಂಗಹಾರೈಶ್ಚ ದೇವ್ಯಸ್ತಾ ಉಪನೃತ್ಯೇಯುರಗ್ರತಃ ॥೧೫೨॥

ಯಸ್ತಾಂಡವವಿಧಿಃ ಪ್ರೋಕ್ತೋ ನೃತೇ ಪಿಂಡೀಸಮನ್ವಿತಃ ।<br/>
ರೇಚಕೈರಂಗಹಾರೈಶ್ಚ ನ್ಯಾಸೋಪನ್ಯಾಸಸಂಯುತಃ ॥೧೫೩॥

ನಾಂದೀಪದಾನಾಂ ಮಧ್ಯೇ ತು ಏಕೈಕಸ್ಮಿನ್ಪೃಥಕ್ಪೃಥಕ್ ।<br/>
ಪ್ರಯೋಕ್ತವ್ಯೋ ಬುಧೈಃ ಸಮ್ಯಕ್ಚಿತ್ರಭಾವಮಭೀಪ್ಸುಭಿಃ  ॥೧೫೪॥

ಏವಂ ಕೃತ್ವಾ ಯಥಾನ್ಯಾಯಂ ಶುದ್ಧಂ ಚಿತ್ರಂ ಪ್ರಯತ್ನತಃ ।<br/>
ತತಃಪರಂ ಪ್ರಯುಂಜೀತ  ನಾಟಕಂ ಲಕ್ಷಣಾನ್ವಿತಮ್ ॥೧೫೫॥

ತತಸ್ತ್ವಂತರ್ಹಿತಾಃ ಸರ್ವಾ ಭವೇಯುರ್ದಿವ್ಯಯೋಷಿತಃ ।<br/>
ನಿಷ್ಕ್ರಾಂತಾಸು ಚ ಸರ್ವಾಸು  ನರ್ತಕೀಷು ತತಃ ಪರಮ್ ॥೧೫೬॥

ಪೂರ್ವರಂಗೇ ಪ್ರಯೋಕ್ತವ್ಯಮಂಗಜಾತಮತಃಪರಮ್ ।<br/>
ಏವಂ ಶುದ್ಧೋ ಭವೇಚ್ಚಿತ್ರಃ ಪೂರ್ವರಂಗೋ ವಿಧಾನತಃ ॥೧೫೭॥

ಕಾರ್ಯೋ ನಾತಿಪ್ರಸಂಗೋಽತ್ರ ನೃತಾಗೀತವಿಧಿಂ ಪ್ರತಿ ।<br/>
ಗೀತೇ ವಾದ್ಯೇ ಚ ನೃತ್ತೇ ಚ ಪ್ರವೃತ್ತೇಽತಿಪ್ರಸಂಗತಃ ॥೧೫೮॥

ಖೇದೋ ಭವೇತ್ಪ್ರಯೋಕ್ತೄಣಾಂ ಪ್ರೇಕ್ಷಕಾಣಾಂ ತಥೈವ ಚ  ।<br/>
ಖಿನ್ನಾನಾಂ ರಸಭಾವೇಷು ಸ್ಪಷ್ಟತಾ ನೋಪಜಾಯತೇ ॥ ೧೫೯॥

ತತಃ ಶೇಷಪ್ರಯೋಗಸ್ತು ನ ರಾಗಜನಕೋ ಭವೇತ್ ।<br/>
(ಲಕ್ಷನೇನ ವಿನಾ ಬಾಹ್ಯಲಕ್ಷಣಾದ್ವಿಸ್ತೃತಂ ಭವೇತ್ ॥

ಲೋಕಶಾಸ್ತ್ರಾನುಸಾರೇಣ  ತಸ್ಮಾನ್ನಾಟ್ಯಂ ಪ್ರವರ್ತತೇ ॥)
ತ್ರ್ಯಶ್ರಂ ವಾ ಚತುರಶ್ರಂ ವಾ ಶುದ್ಧಂ ಚಿತ್ರಮಥಾಪಿ ವಾ ॥೧೬೦॥

ಪ್ರಯುಜ್ಯ ರಂಗಾನ್ನಿಷ್ಕ್ರಾಮೇತ್ಸೂತ್ರಧಾರ್ಃ ಸಹಾನುಗಃ ।<br/>
(ದೇವಪಾರ್ಥಿವರಂಗಾನಾಮಾಶೀರ್ವಚನಸಂಯುತಾಮ್ ॥

ಕವೇರ್ನಾಮಗುಣೋಪೇತಾಂ ವಸ್ತೂಪಕ್ಷೇಪರೂಪಿಕಾಮ್ ।<br/>
ಲಘುವರ್ಣಪದೋಪೇತಾಂ ವೃತ್ತೈಶ್ಚಿತ್ರೈರಲಂಕೃತಾಮ್ ॥

ಅಂತರ್ಯವನಿಕಾಸಂಸ್ಥಃ ಕುರ್ಯಾದಾಶ್ರಾವಣಾಂ ತತಃ ।<br/>
ಆಶ್ರಾವನಾವಸಾನೇ ಚ ನಾಂದೀಂ ಕೃತ್ವಾ ಸ  ಸೂತ್ರಧೃತ್ ॥

ಪುನಃ ಪ್ರವಿಶ್ಯ ರಂಗಂ ತು ಕುರ್ಯಾತ್ಪ್ರಸ್ತಾವನಾಂ ತತಃ ।)
ಪ್ರಯುಜ್ಯ ವಿಧಿನೈವಂ ತು ಪೂರ್ವರಽಗಂ ಪ್ರಯೋಗತಃ ॥೧೬೧॥

ಸ್ಥಾಪಕಃ ಪ್ರವಿಶೇತ್ತತ್ರ ಸೂತ್ರಧಾರಗುಣಾಕೃತಿಃ ।<br/>
ಸ್ಥಾನಂ ತು ವೈಷ್ಣವಂ ಕೃತ್ವಾ ಸೌಷ್ಠವಾಂಗಪುರಸ್ಕೃತಮ್ ॥೧೬೨॥

ಪ್ರವಿಶ್ಯ ರಂಗಂ ತೈರೇವ  ಸೂತ್ರಧಾರಪದೈರ್ವ್ರಜೇತ್ ।<br/>
ಶ್ಥಾಪಕ್ಸ್ಯ ಪ್ರವೇಶೇ ತು ಕರ್ತವ್ಯಽರ್ಥಾನುಗಾ ಧ್ರುವಾ ॥೧೬೩॥

ತ್ರ್ಯಶ್ರಾ ವಾ ಚತುರಶ್ರಾ ವಾ ತಜ್ಜ್ಞೈರ್ಮಧ್ಯಲಯಾನ್ವಿತಾ ।<br/>
ಕುರ್ಯಾದನಂತರಂ ಚಾರೀಂ ದೇವರಹ್ಮಣಶಂಸಿನೀಮ್ ॥೧೬೪॥

ಸುವಾಕ್ಯಮಧುರೈಃ ಶ್ಲೋಕೇರ್ನಾನಾಭಸವರಸಾನ್ವಿತೈಃ ।<br/>
ಪ್ರಸಾದ್ಯ ರಂಗಂ ವಿಧಿವತ್ಕವೇರ್ನಾಮ ಚ ಕೀರ್ತಯೇತ್ ॥೧೬೫॥

ಪ್ರಸ್ತವಾ। ತತಃ ಕುರ್ಯಾತ್ಕಾವ್ಯಪ್ರಖ್ಯಾಪನಾಶ್ರಯಾಮ್ ।<br/>
ಉದ್ಧಾತ್ಯಕಾದಿ ಕರ್ತವ್ಯಂ ಕಾವ್ಯೋಪಕ್ಷೇಪಣಾಶ್ರ್ಯಮ್ ॥೧೬೬॥

ದಿವ್ಯೇ ದಿವ್ಯಾಶ್ರಯೋ ಭೂತ್ವಾ ಮಾನುಷೇ ಮಾನುಷಾಶ್ರಯಃ ।<br/>
ದಿವ್ಯಮಾನುಷಸಂಯೋಗೇ ದಿವ್ಯೋ ವಾ ಮಾನುಷೋಽಪಿ ವಾ ॥೧೬೭॥

ಮುಖಬೀಜಾನುಸದೄಶಂ ನಾನಾಮಾರ್ಗಸಮಾಶ್ರಯಮ್ ।<br/>
ಆವಿಧೈರುಪಕ್ಷೇಪೈಃ ಕಾವ್ಯೋಪಕ್ಷೇಪಣಂ ಭವೇತ್ ॥೧೬೮॥

ಪ್ರಸ್ತಾವ್ಯೈವಂ ತು ನಿಷ್ಕ್ರಾಮೇತ್ಕಾವ್ಯಪ್ರಸ್ತಾವಕಸ್ತತಃ ।<br/>
ಏವಮೇಷ ಪ್ರಯೋಕ್ತವ್ಯಃ ಪೂರ್ವರಂಗೋ ಯಥಾವಿಧಿ ॥೧೬೯॥

ಯ ಇಮಂ ಪೂರ್ವರಂಗಂ ತು ವಿಧಿನೈವ ಪ್ರಯೋಜಯೇತ್ ।<br/>
ನಾಶುಭಂ ಪ್ರಾಪ್ನುಯಾತ್ಕಿಂಚಿತ್ಸ್ವರ್ಗಲೋಕಂ ಚ ಗಚ್ಛತಿ ॥೧೭೦॥

ಯಶ್ಚಾಪಿ ವಿಧಿಮುತ್ಸೃಜ್ಯ ಯಥೇಷ್ಟಂ ಸಂಪ್ರಯೋಜಯೇತ್ ।<br/>
ಪ್ರಾಪ್ನೋತ್ಯಪಚಯಂ ಘೋರಂ ತಿರ್ಯಗ್ಗ್ಯೋನಿಂ ಚ ಗಚ್ಛತಿ ॥೧೭೧॥

ನ ತಥಾಽಗ್ನಿಃ ಪ್ರದಹತಿ ಪ್ರಭಂಜನಸಮೀರತಃ ।<br/>
ಯಥಾ ಹ್ಯಪ್ರಯೋಗಸ್ತು ಪ್ರಯುಕ್ತೋ ದಹತಿ ಕ್ಷಣಾತ್ ॥೧೭೨॥

ಇತ್ಯೇವಾವಂತಿಪಾಂಚಾಲದಾಕ್ಷಿಣಾತ್ಯೌಢ್ರಮಾಗಧೈಃ ।<br/>
ಕರ್ತವ್ಯ ಪೂರ್ವರಂಗಸ್ತು ದ್ವಿಪ್ರಮಾಣವಿನಿರ್ಮಿತಃ ॥೧೭೩॥

ಏಷ ವಃ ಕಥಿತೋ ವಿಪ್ರಾಃ ಪೂರ್ವರಂಗಾಶ್ರಿತೋ ವಿಧಿಃ ।<br/>
ಭೂಯಃ ಕಿಂ ಕಥ್ಯತಾಂ ಸಮ್ಯಙ್ನಾಟ್ಯವೇದವಿಧಿಂ  ಪ್ರತಿ ॥೧೭೪॥

ಇತಿ ಭಾರತೀಯೇ ನಾಟ್ಯಶಾಸ್ತ್ರೇ ಪೂರ್ವರಂಗಪ್ರಯೋಗೋ ನಾಮ ಪಂಚಮೋಽಧ್ಯಾಯಃ । 


---

[← Previous](chapter_4.md) | [Next →](chapter_6.md)
