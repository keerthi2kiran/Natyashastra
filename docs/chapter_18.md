# ನಾಟ್ಯಶಾಸ್ತ್ರ ಅಧ್ಯಾಯ ೧೮ 

## ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್

### ಅಥ ಅಷ್ಟಾದಶೋಽಧ್ಯಾಯಃ
ವರ್ತ್ತಯಿಷ್ಯಾಮ್ಯಹಂ ವಿಪ್ರಾ ದಶರೂಪವಿಕಲ್ಪನಮ್ ।  
ನಾಮತಃ ಕರ್ಮತಶ್ಚೈವ ತಥಾ ಚೈವ ಪ್ರಯೋಗತಃ ॥೧॥

ನಾಟಕಂ ಸಪ್ರಕರಣಮಂಕೋ ವ್ಯಾಯೋಗ ಏವ ಚ ।  
ಭಾಣಃ ಸಮವಕಾರಶ್ಚ ವೀಥೀ ಪ್ರಹಸನಂ ಡಿಮಃ ॥೨॥

ಈಹಾಮೃಗಶ್ಚ ವಿಜ್ಞೇಯಾ ದಶೇಮೇ ನಾಟ್ಯಲಕ್ಷಣೇ ।  
ಏತೇಷಾಂ ಲಕ್ಷಣಮಹಂ ವ್ಯಾಖ್ಯಾಸ್ಯಾಮ್ಯನುಪೂರ್ವಶಃ ॥೩॥

ಸರ್ವೇಷಾಮೇವ ಕಾವ್ಯಾನಾಂ ಮಾತೃಕಾ ವೃತ್ತಯಃ ಸ್ಮೃತಾಃ ।  
ಆಭ್ಯೋ ವಿನಿಸೃತಂ ಹ್ಯೇತದ್ದಶರೂಪಂ ಪ್ರಯೋಗತಃ ॥೪॥

ಜಾತಿಭಿಃ ಶ್ರುತಿಭಿಶ್ಚೈವ ಸ್ವರಾ ಗ್ರಾಮತ್ವಮಾಗತಾಃ ।  
ಯಥಾ ತಥಾ ವೃತ್ತಿಭೇದೈಃ ಕಾವ್ಯಬಂಧಾ ಭವಂತಿ ಹಿ ॥೫॥

ಗ್ರಾಮೌ ಪೂರ್ಣಸ್ವರೌ ದ್ವೌ ತು ಯಥಾ ವೈ ಷಡ್ಜಮಧ್ಯಮೌ ।  
ಸರ್ವವೃತ್ತಿವಿನಿಷ್ಪನ್ನೌ ಕಾವ್ಯಬಂಧೌ ತಥಾ ತ್ವಿಮೌ ॥೬॥

ಜ್ಞೇಯಂ ಪ್ರಕರಣಂ ಚೈವ ತಥಾ ನಾಟಕಮೇವ ಚ ।  
ಸರ್ವವೃತ್ತಿವಿನಿಷ್ಪನ್ನಂ ನಾನಾಬಂಧಸಮಾಶ್ರಯಮ್ ॥೭॥

ವೀಥೀ ಸಮವಕಾರಶ್ಚ ತಥೇಹಾಮೃಗ ಏವ ಚ ।  
ಉತ್ಸೃಷ್ಟಿಕಾಂಕೋ ವ್ಯಾಯೋಗೋ ಭಾಣಃ ಪ್ರಹಸನಂ ಡಿಮಃ ॥೮॥

ಕೈಶಿಕೀವೃತ್ತಿಹೀನಾನಿ ರೂಪಾಣ್ಯೇತಾನಿ ಕಾರಯೇತ್ ।  
ಅತ ಊರ್ಧ್ವಂ ಪ್ರವಕ್ಷ್ಯಾಮಿ ಕಾವ್ಯಬಂಧವಿಕಲ್ಪನಮ್ ॥೯॥

ಪ್ರಖ್ಯಾತವಸ್ತುವಿಷಯಂ ಪ್ರಖ್ಯಾತೋದಾತ್ತನಾಯಕಂ ಚೈವ ।  
ರಾಜರ್ಷಿವಂಶ್ಯಚರಿತಂ ತಥೈವ ದಿವ್ಯಾಶ್ರಯೋಪೇತಮ್ ॥೧೦॥

ನಾನಾವಿಭೂತಿಭಿರ್ಯುತಮೃದ್ಧಿವಿಲಾಸಾದಿಭಿರ್ಗುಣೈಶ್ಚೈವ ।  
ಅಂಕಪ್ರವೇಶಕಾಢ್ಯಂ ಭವತಿ ಹಿ ತನ್ನಾಟಕಂ ನಾಮ ॥೧೧॥

ನೃಪತೀನಾಂ ಯಚ್ಚರಿತಂ ನಾನಾರಸಭಾವಚೇಷ್ಟಿತಂ ಬಹುಧಾ ।  
ಸುಖದುಃಖೋತ್ಪತ್ತಿಕೃತಂ ಭವತಿ ಹಿ ತನ್ನಾಟಕಂ ನಾಮ ॥೧೨॥

ಅಸ್ಯಾವಸ್ಥೋಪೇತಂ ಕಾರ್ಯಂ ಪ್ರಸಮೀಕ್ಷ್ಯ ಬಿಂದುವಿಸ್ತಾರಾತ್ ।  
ಕರ್ತವ್ಯೋಽಂಕಃ ಸೋಽಪಿ ತು ಗುಣಾನ್ವಿತಂ ನಾಟ್ಯತತ್ತ್ವಜ್ಞೈಃ ॥೧೩॥

ಅಂಕ ಇತಿ ರೂಢಿಶಬ್ದೋ ಭಾವೈಶ್ಚ ರಸೈಶ್ಚ ರೋಹಯತ್ಯರ್ಥಾನ್ ।  
ನಾನಾವಿಧಾನಯುಕ್ತೋ ಯಸ್ಮಾತ್ತಸ್ಮಾದ್ಭವೇದಂಕಃ ॥೧೪॥

ಅಂಕಸಮಾಪ್ತಿಃ ಕಾರ್ಯಾ ಕಾವ್ಯಚ್ಛೇದೇನ ಬೀಜಸಂಹಾರಃ ।  
ವಸ್ತುವ್ಯಾಪೀ ಬಿಂದುಃ ಕಾವ್ಯಸಮುತ್ಥೋಽತ್ರ ನಿತ್ಯಂ ಸ್ಯಾತ್ ॥೧೫॥

ಯತ್ರಾರ್ಥಸ್ಯ ಸಮಾಪ್ತಿರ್ಯತ್ರ ಚ ಬೀಜಸ್ಯ ಭವತಿ ಸಂಹಾರಃ ।  
ಕಿಂಚಿದವಲಗ್ನಬಿಂದುಃ ಸೋಽಂಕ ಇತಿ ಸದಾವಗಂತವ್ಯಃ ॥೧೬॥

ಯೇ ನಾಯಕಾ ನಿಗದಿತಾಸ್ತೇಷಾಂ ಪ್ರತ್ಯಕ್ಷಚರಿತಸಂಯೋಗಃ ।  
ನಾನಾವಸ್ಥೋಪೇತಃ ಕಾರ್ಯಸ್ತ್ವಂಕೋಽವಿಪ್ರಕೃಷ್ಟಸ್ತು ॥೧೭॥

ನಾಯಕದೇವೀಗುರುಜನಪುರೋಹಿತಾಮಾತ್ಯಸಾರ್ಥವಾಹಾನಾಮ್ ।  
ನೈಕರಸಾಂತರವಿಹಿತೋ ಹ್ಯಂಕ ಇತಿ ಸ ವೇದಿತವ್ಯಸ್ತು ॥೧೮॥

ಪಂಚಾಕ್ಷರಾ ದಶಪರಾ ಹ್ಯಂಕಾಃ ಸ್ಯುರ್ನಾಟಕೇ ಪ್ರಕರಣೇ ಚ ।  
ನಿಷ್ಕ್ರಾಮಃ ಸರ್ವೇಷಾಂ ಯಸ್ಮಿನ್ನಂಕಃ ಸ ವಿಜ್ಞೇಯಃ ॥೧೯॥

ಕ್ರೋಧಪ್ರಸಾದಶೋಕಾಃ ಶಾಪೋತ್ಸರ್ಗೋಽಥ ವಿದ್ರವೋದ್ವಾಹೌ ।  
ಅದ್ಭುತಸಂಭವದರ್ಶನಮಂಕೇ ಪ್ರತ್ಯಕ್ಷಜಾನಿ ಸ್ಯುಃ ॥೨೦॥

ಏಕದಿವಸಪ್ರವೃತ್ತಃ ಕಾರ್ಯಸ್ತ್ವಂಕೋಽರ್ಥಬೀಜಮಧಿಕೃತ್ಯ ।  
ಆವಶ್ಯಕಕಾರ್ಯಾಣಾಮವಿರೋಧೇನ ಪ್ರಯೋಗೇಷು ॥೨೧॥

ಏಕಾಂಕೇನ ಕದಾಚಿದ್ಬಹೂನಿ ಕಾರ್ಯಾಣಿ ಯೋಜಯೇದ್ಧೀಮಾನ್ ।  
ಆವಶ್ಯಕಾವಿರೋಧೇನ ತತ್ರ ಕಾವ್ಯಾನಿ ಕಾರ್ಯಾಣಿ ॥೨೨॥

ರಂಗಂ ತು ಯೇ ಪ್ರವಿಷ್ಟಾಃ ಸರ್ವೇಷಾಂ ಭವತಿ ತತ್ರ ನಿಷ್ಕ್ರಾಮಃ ।  
ಬೀಜಾರ್ಥಯುಕ್ತಿಯುಕ್ತಂ ಕೃತ್ವಾ ಕಾವ್ಯಂ ಯಥಾರ್ಥರಸಮ್ ॥೨೩॥

ನ ಬಹೂನೀಹ ಕಾರ್ಯಾಣಿ ತ್ವೇಕಾಂಕೇ ವಿನಿಯೋಜಯೇತ್ ।  
ಆವಶ್ಯಕಾನಾಂ ಕಾರ್ಯಾಣಾಂ ವಿರೋಧೋ ಹಿ ತಥಾ ಭವೇತ್ ॥೨೪॥

ಜ್ಞಾತ್ವಾ ದಿವಸಾವಸ್ಥಾಂ ಕ್ಷಣಯಾಮಮುಹೂರ್ತಲಕ್ಷಣೋಪೇತಾಮ್ ।  
ವಿಭಜೇತ್ಸರ್ವಮಶೇಷಂ ಪೃಥಕ್ಪೃಥಕ್ಕಾವ್ಯಮಂಕೇಷು ॥೨೫॥

ದಿವಸಾವಸಾನಕಾರ್ಯಂ ಯದ್ಯಂಕೇ ನೋಪಪದ್ಯತೇ ಸರ್ವಮ್ ।  
ಅಂಕಚ್ಛೇದಂ ಕೃತ್ವಾ ಪ್ರವೇಶಕೈಸ್ತದ್ವಿಧಾತವ್ಯಮ್ ॥೨೬॥

ವಿಪ್ರಕೃಷ್ಟಂ ತು ಯೋ ದೇಶಂ ಗಚ್ಛೇತ್ಕಾರ್ಯವಶಾನುಗಃ ।  
ಅಂಕಚ್ಛೇದೇಽಥ ಸಂಕ್ಷೇಪಾನ್ನಿರ್ದಿಶೇತ್ತಂ ಪ್ರವೇಶಕೈಃ ॥೨೭॥

ಸನ್ನಿಹಿತನಾಯಕೋಽಂಕಃ ಕರ್ತವ್ಯೋ ನಾಟಕೇ ಪ್ರಕರಣೇ ವಾ ।  
ಪರಿಜನಕಥಾನುಬಂಧಃ ಪ್ರವೇಶಕೋ ನಾಮ ವಿಜ್ಞೇಯಃ ॥೨೮॥

ಪ್ರಕರಣನಾಟಕವಿಷಯೇ ಪಂಚಾದ್ಯಾ ದಶಪರಾ ಭವಂತ್ಯಂಕಾಃ ।  
ಅಂಕಾಂತರಸಂಧಿಷು ಚ ಪ್ರವೇಶಕಾಸ್ತೇಷು ತಾವಂತಃ ॥೨೯॥

ಅನಯೋರಂತರವಿಹಿತಃ ಪ್ರವೇಶಕೋಽರ್ಥಕ್ರಿಯಾಂ ಸಮಭಿವೀಕ್ಷ್ಯ ।  
ಸಂಕ್ಷೇಪಾರ್ಥಃ ಸಂಧಿಷ್ವರ್ಥಾನಾಂ ಸಂವಿಧಾತವ್ಯಃ ॥೩೦॥

ಅಂಕಚ್ಛೇದಂ ಕೃತ್ವಾ ಮಾಸಕೃತಂ ವರ್ಷಸಂಚಿತಂ ವಾಪಿ ।  
ತತ್ಸರ್ವಂ ಕರ್ತವ್ಯಂ ವರ್ಷಾದೂರ್ಧ್ವಂ ನ ತು ಕದಾಚಿತ್ ॥೩೧॥

ಯಃ ಕಶ್ಚಿತ್ಕಾರ್ಯವಶಾದ್ಗಚ್ಛತಿ ಪುರುಷಃ ಪ್ರಕೃಷ್ಟಮಧ್ವಾನಮ್ ।  
ತತ್ರಾಪ್ಯಂಕಚ್ಛೇದಃ ಕರ್ತವ್ಯಃ ಪೂರ್ವವತ್ತಜ್ಞೈಃ ॥೩೨॥

ಅಂಕಾಂತರಾನುಸಾರೀ ಸಂಕ್ಷೇಪಾರ್ಥಮಧಿಕೃತ್ಯ ಬಿಂದೂನಾಮ್ ।  
ಪ್ರಕರಣನಾಟಕವಿಷಯೇ ಪ್ರವೇಶಕಃ ಸಂವಿಧಾತವ್ಯಃ ॥೩೩॥

ನೋತ್ತಮಮಧ್ಯಮಪುರುಷೈರಾಚರಿತೋ ನಾಪ್ಯುದಾತ್ತವಚನಕೃತಃ ।  
ಪ್ರಾಕೃತಭಾಷಾಚಾರಃ ಪ್ರಯೋಗಮಾಶ್ರಿತ್ಯ ಕರ್ತವ್ಯಃ ॥೩೪॥

ಕಾಲೋತ್ಥಾನಗತಿರಸೌ ವ್ಯಾಖ್ಯಾಸಂರಂಭಕಾರ್ಯವಿಷಯಾಣಾಮ್ ।  
ಅರ್ಥಾಭಿಧಾನಯುಕ್ತಃ ಪ್ರವೇಶಕಃ ಸ್ಯಾದನೇಕಾರ್ಥಃ ॥೩೫॥

ಬಹ್ವಾಶ್ರಯಮಪಿ ಕಾರ್ಯಂ ಪ್ರವೇಶಕೈಃ ಸಂಕ್ಷಿಪೇಚ್ಚ ಸಂಧಿಷು ವಾ ।  
ಬಹುಚೂರ್ಣಪದೈರ್ಯುಕ್ತಂ ಜನಯತಿ ಖೇದಂ ಪ್ರಯೋಗಸ್ಯ ॥೩೬॥

ಯತ್ರಾರ್ಥಸ್ಯ ಸಮಾಪ್ತಿರ್ನ ಭವತ್ಯಂಕೇ ಪ್ರಯೋಗಬಾಹುಲ್ಯಾತ್ ।  
ವೃತ್ತಾಂತಸ್ವಲ್ಪಕಥೈಃ ಪ್ರವೇಶಕೈಃ ಸೋಽಭಿಧಾತವ್ಯಃ ॥೩೭॥

ಯುದ್ಧಂ ರಾಜ್ಯಭ್ರಂಶೋ ಮರಣಂ ನಗರೋಪರೋಧನಂ ಚೈವ ।  
ಪ್ರತ್ಯಕ್ಷಾಣಿ ತು ನಾಂಕೇ ಪ್ರವೇಶಕೈಃ ಸಂವಿಧೇಯಾನಿ ॥೩೮॥

ಅಂಕೇ ಪ್ರವೇಶಕೇ ಚ ಪ್ರಕರಣಮಾಶ್ರಿತ್ಯ ನಾಟಕೇ ವಾಪಿ ।  
ನ ವಧಃ ಕರ್ತವ್ಯಃ ಸ್ಯಾದ್ಯೋಽಭ್ಯುದಯೀ ನಾಯಕಃ ಖ್ಯಾತಃ ॥೩೯॥

ಅಪಸರಣಮೇವ ಕಾರ್ಯಂ ಗ್ರಹಣಂ ವಾ ಸಂಧಿರೇವ ವಾ ಯೋಜ್ಯಃ ।  
ಕಾವ್ಯಶ್ಲೇಷೈರ್ಬಹುಭಿರ್ಯಥಾರಸಂ ನಾಟ್ಯತತ್ತ್ವಜ್ಞೈಃ ॥೪೦॥

ನ ಮಹಾಜನಪರಿವಾರಂ ಕರ್ತವ್ಯಂ ನಾಟಕಂ ಪ್ರಕರಣಂ ವಾ ।  
ಯೇ ತತ್ರ ಕಾರ್ಯಪುರುಷಾಶ್ಚತ್ವಾರಃ ಪಂಚ ವಾ ತೇ ಸ್ಯುಃ ॥೪೧॥

ಕಾರ್ಯಂ ಗೋಪುಚ್ಛಾಗ್ರಂ ಕರ್ತವ್ಯಂ ಕಾವ್ಯಬಂಧಮಾಸಾದ್ಯ ।  
ಯೇ ಚೋದಾತ್ತಾ ಭಾವಾಸ್ತೇ ಸರ್ವೇ ಪೃಷ್ಠತಃ ಕಾರ್ಯಾಃ ॥೪೨॥

ಸರ್ವೇಷಾಂ ಕಾವ್ಯಾನಾಂ ನಾನಾರಸಭಾವಯುಕ್ತಿಯುಕ್ತಾನಾಮ್ ।  
ನಿರ್ವಹಣೇ ಕರ್ತವ್ಯೋ ನಿತ್ಯಂ ಹಿ ರಸೋಽದ್ಭುತಸ್ತಜ್ಜ್ಞೈಃ ॥೪೩॥

ನಾಟಕಲಕ್ಷಣಮೇತನ್ಮಯಾ ಸಮಾಸೇನ ಕೀರ್ತಿತಂ ವಿಧಿವತ್ ।  
ಪ್ರಕರಣಮತಃ ಪರಮಹಂ ಲಕ್ಷಣಯುಕ್ತ್ಯಾ ಪ್ರವಕ್ಷ್ಯಾಮಿ ॥೪೪॥

ಯತ್ರ ಕವಿರಾತ್ಮಶಕ್ತ್ಯಾ ವಸ್ತು ಶರೀರಂ ಚ ನಾಯಕಂ ಚೈವ ।  
ಔತ್ಪತ್ತಿಕಂ ಪ್ರಕುರುತೇ ಪ್ರಕರಣಮಿತಿ ತದ್ಬುಧೈರ್ಜ್ಞೇಯಮ್ ॥೪೫॥

ಯದನಾರ್ಷಮಥಾಹಾರ್ಯಂ ಕಾವ್ಯಂ ಪ್ರಕರೋತ್ಯಭೂತಗುಣಯುಕ್ತಮ್ ।  
ಉತ್ಪನ್ನಬೀಜವಸ್ತು ಪ್ರಕರಣಮಿತಿ ತದಪಿ ವಿಜ್ಞೇಯಮ್ ॥೪೬॥

ಯನ್ನಾಟಕೇ ಮಯೋಕ್ತಂ ವಸ್ತು ಶರೀರಂ ಚ ವೃತ್ತಿಭೇದಾಶ್ಚ ।  
ತತ್ಪ್ರಕರಣೇಽಪಿ ಯೋಜ್ಯಂ ಸಲಕ್ಷಣಂ ಸರ್ವಸಂಧಿಷು ತು ॥೪೭॥

ವಿಪ್ರವಣಿಕ್ಸಚಿವಾನಾಂ ಪುರೋಹಿತಾಮಾತ್ಯಸಾರ್ಥವಾಹಾನಾಮ್ ।  
ಚರಿತಂ ಯನ್ನೈಕವಿಧಂ ಜ್ಞೇಯಂ ತತ್ಪ್ರಕರಣಂ ನಾಮ ॥೪೮॥

ನೋದಾತ್ತನಾಯಕಕೃತಂ ನ ದಿವ್ಯಚರಿತಂ ನ ರಾಜಸಂಭೋಗಮ್ ।  
ಬಾಹ್ಯಜನಸಂಪ್ರಯುಕ್ತಂ ತಜ್ಜ್ಞೇಯಂ ಪ್ರಕರಣಂ ತಜ್ಜ್ಞೈಃ ॥೪೯॥

ದಾಸವಿಟಶ್ರೇಷ್ಠಿಯುತಂ ವೇಶಸ್ತ್ರ್ಯುಪಚಾರಕಾರಣೋಪೇತಮ್ ।  
ಮಂದಕುಲಸ್ತ್ರೀಚರಿತಂ ಕಾವ್ಯಂ ಕಾರ್ಯಂ ಪ್ರಕರಣೇ ತು ॥೫೦॥

ಸಚಿವಶ್ರೇಷ್ಠಿಬ್ರಾಹ್ಮಣಪುರೋಹಿತಾಮಾತ್ಯಸಾರ್ಥವಾಹಾನಾಮ್ ।  
ಗೃಹವಾರ್ತಾ ಯತ್ರ ಭವೇನ್ನ ತತ್ರ ವೇಶ್ಯಾಂಗನಾ ಕಾರ್ಯಾ ॥೫೧॥

ಯದಿ ವೇಶಯುವತಿಯುಕ್ತಂ ನ ಕುಲಸ್ತ್ರೀ ಸಂಗಮೋಽಪಿ ಸ್ಯಾತ್ ।  
ಅಥ ಕುಲಜನಪ್ರಯುಕ್ತಂ ನ ವೇಶಯುವತಿರ್ಭವೇತ್ತತ್ರ ॥೫೨॥

ಯದಿ ವಾ ಕಾರಣಯುಕ್ತ್ಯಾ ವೇಶಕುಲಸ್ತ್ರೀಕೃತೋಪಚಾರಃ ಸ್ಯಾತ್ ।  
ಅವಿಕೃತಭಾಷಾಚಾರಂ ತತ್ರ ತು ಪಾಠ್ಯಂ ಪ್ರಯೋಕ್ತವ್ಯಮ್ ॥೫೩॥

ಮಧ್ಯಮಪುರುಷೈರ್ನಿತ್ಯಂ ಯೋಜ್ಯೋ ವಿಷ್ಕಂಭಕೋಽತ್ರ ತತ್ತ್ವಜ್ಜ್ಞೈಃ ।  
ಸಂಸ್ಕೃತವಚನಾನುಗತಃ ಸಂಕ್ಷೇಪಾರ್ಥಃ ಪ್ರವೇಶಕವತ್ ॥೫೪॥

ಶುದ್ಧಃ ಸಂಕೀರ್ಣೋ ವಾ ದ್ವಿವಿಧೋ ವಿಷ್ಕಂಭಕೋಽಪಿ ಕರ್ತವ್ಯಃ ।  
ಮಧ್ಯಮಪಾತ್ರಃ ಶುದ್ಧಃ ಸಂಕೀರ್ಣೋ ನೀಚಮಧ್ಯಕೃತಃ ॥೫೫॥

ಅಂಕಾಂತರಾಲವಿಹಿತಃ ಪ್ರವೇಶಕೋಽರ್ಥಕ್ರಿಯಾಂ ಸಮಭಿವೀಕ್ಷ್ಯ ।  
ಸಂಕ್ಷೇಪಾತ್ಸಂಧೀನಾಮರ್ಥಾನಾಂ ಚೈವ ಕರ್ತವ್ಯಃ ॥೫೬॥

ಅನಯೋಶ್ಚ ಬಂಧಯೋಗಾದನ್ಯೋ ಭೇದಃ ಪ್ರಯೋಕ್ತೃಭಿಃ ಕಾರ್ಯಃ ।  
ಪ್ರಖ್ಯಾತಸ್ತ್ವಿತರೋ ವಾ ನಾಟಕಯೋಗೇ ಪ್ರಕರಣೇ ವಾ ॥೫೭॥

ಪ್ರಕರಣನಾಟಕಭೇದಾದುತ್ಪಾದ್ಯಂ ವಸ್ತು ನಾಯಕಂ ನೃಪತಿಮ್ ।  
ಅಂತಃಪುರಸಂಗೀತಕಕನ್ಯಾಮಧಿಕೃತ್ಯ ಕರ್ತವ್ಯಾ ॥೫೮॥

ಸ್ತ್ರೀಪ್ರಾಯಾ ಚತುರಂಕಾ ಲಲಿತಾಭಿನಯಾತ್ಮಿಕಾ ಸುವಿಹಿತಾಂಗೀ ।  
ಬಹುನೃತ್ತಗೀತಪಾಠ್ಯಾ ರತಿಸಂಭೋಗಾತ್ಮಿಕಾ ಚೈವ ॥೫೯॥

ರಾಜೋಪಚಾರಯುಕ್ತಾ ಪ್ರಸಾದನಕ್ರೋಧದಂಭಸಂಯುಕ್ತಾ ।  
ನಾಯಕದೇವೀದೂತೀ ಸಪರಿಜನಾ ನಾಟಿಕಾ ಜ್ಞೇಯಾ ॥೬೦॥

ಅಂತರ್ಭಾವಗತಾ ಹ್ಯೇಷಾ ಭಾವಯೋರುಭಯೋರ್ಯತಃ ।  
ಅತ ಏವ ದಶೈತಾನಿ ರೂಪಾಣೀತ್ಯುದಿತಾನಿ ವೈ ॥೬೧॥

ಪ್ರಕರಣನಾಟಕಲಕ್ಷಣಮುಕ್ತಂ ವಿಪ್ರಾ ಮಯಾ ಸಮಾಸೇನ ।  
ವಕ್ಷ್ಯಾಮ್ಯತಃ ಪರಮಹಂ ಲಕ್ಷಣಂ ಯುಕ್ತ್ಯಾ ಸಮವಕಾರಮ್ ॥೬೨॥

ದೇವಾಸುರಬೀಜಕೃತಃ ಪ್ರಖ್ಯಾತೋದಾತ್ತನಾಯಕಶ್ಚೈವ ।  
ತ್ರ್ಯಂಕಸ್ತಥಾ ತ್ರಿಕಪಟಸ್ತ್ರಿವಿದ್ರವಃ ಸ್ಯಾತ್ತ್ರಿಶೃಂಗಾರಃ ॥೬೩॥

ದ್ವಾದಶನಾಯಕಬಹುಲೋ ಹ್ಯಷ್ಟಾದಶನಾಡಿಕಾಪ್ರಮಾಣಶ್ಚ ।  
ವಕ್ಷ್ಯಾಮ್ಯಸ್ಯಾಂಕವಿಧಿಂ ಯಾವತ್ಯೋ ನಾಡಿಕಾ ಯತ್ರ ॥೬೪॥

ಅಂಕಸ್ತು ಸಪ್ರಹಸನಃ ಸವಿದ್ರವಃ ಸಕಪಟಃ ಸವೀಥೀಕಃ ।  
ದ್ವಾದಶನಾಡೀವಿಹಿತಃ ಪ್ರಥಮಃ ಕಾರ್ಯಃ ಕ್ರಿಯೋಪೇತಃ ॥೬೫॥

ಕಾರ್ಯಸ್ತಥಾ ದ್ವಿತೀಯಃ ಸಮಾಶ್ರಿತೋ ನಾಡಿಕಾಶ್ಚತಸ್ರಸ್ತು ।  
ವಸ್ತುಸಮಾಪನವಿಹಿತೋ ದ್ವಿನಾಡಿಕಃ ಸ್ಯಾತ್ತೃತೀಯಸ್ತು ॥೬೬॥

ನಾಡೀಸಂಜ್ಞಾ ಜ್ಞೇಯಾ ಮಾನಂ ಕಾಲಸ್ಯ ಯನ್ಮುಹೂರ್ತಾರ್ಧಮ್ ।  
ತನ್ನಾಡಿಕಾಪ್ರಮಾಣಂ ಯಥೋಕ್ತಮಂಕೇಷು ಸಂಯೋಜ್ಯಮ್ ॥೬೭॥

ಯಾ ನಾಡಿಕೇತಿ ಸಂಜ್ಞಾ ಕಾಲವಿಭಾಗೇ ಕ್ರಿಯಾಭಿಸಂಪನ್ನಾ ।  
ಕಾರ್ಯಾ ಚ ಸಾ ಪ್ರಯತ್ನಾದ್ಯಥಾ ಕ್ರಮೇಣೈವ ಶಾಸ್ತ್ರೋಕ್ತಾ ॥೬೮॥

ಅಂಕೋಽಂಕಸ್ತ್ವನ್ಯಾರ್ಥಃ ಕರ್ತವ್ಯಃ ಕಾವ್ಯಬಂಧಮಾಸಾದ್ಯ ।  
ಅರ್ಥಂ ಹಿ ಸಮವಕಾರೇ ಹ್ಯಪ್ರತಿಸಂಬಂಧಮಿಚ್ಛಂತಿ ॥೬೯॥

ಯುದ್ಧಜಲಸಂಭವೋ ವಾ ವಾಯ್ವಗ್ನಿಗಜೇಂದ್ರಸಂಭ್ರಮಕೃತೋ ವಾ ।  
ನಗರೋಪರೋಧಜೋ ವಾ ವಿಜ್ಞೇಯೋ ವಿದ್ರವಸ್ತ್ರಿವಿಧಃ ॥೭೦॥

ವಸ್ತುಗತಕ್ರಮವಿಹಿತೋ ದೇವವಶಾದ್ವಾ ಪರಪ್ರಯುಕ್ತೋ ವಾ ।  
ಸುಖದುಃಖೋತ್ಪತ್ತಿಕೃತಸ್ತ್ರಿವಿಧಃ ಕಪಟೋಽತ್ರ ವಿಜ್ಞೇಯಃ ॥೭೧॥

ತ್ರಿವಿಧಶ್ಚಾತ್ರ ವಿಧಿಜ್ಞೈಃ ಪೃಥಕ್ಪೃಥಕ್ಕಾರ್ಯವಿಹಿತಾರ್ಥಃ ।  
ಶೃಂಗಾರಃ ಕರ್ತವ್ಯೋ ಧರ್ಮೇ ಚಾರ್ಥೇ ಚ ಕಾಮೇ ಚ ॥೭೨॥

ಯಸ್ಮಿನ್ ಧರ್ಮಪ್ರಾಪಕಮಾತ್ಮಹಿತಂ ಭವತಿ ಸಾಧನಂ ಬಹುಧಾ ।  
ವ್ರತನಿಯಮತಪೋಯುಕ್ತೋ ಜ್ಞೇಯೋಽಸೌ ಧರ್ಮಶೃಂಗಾರಃ ॥೭೩॥

ಅರ್ಥಸ್ಯೇಚ್ಛಾಯೋಗಾದ್ಬಹುಧಾ ಚೈವಾರ್ಥತೋಽರ್ಥಶೃಂಗಾರಃ ।  
ಸ್ತ್ರೀಸಂಪ್ರಯೋಗವಿಷಯೇಷ್ವರ್ಥಾರ್ಥಾ ವಾ ರತಿರ್ಯತ್ರ ॥೭೪॥

ಕನ್ಯಾವಿಲೋಭನಕೃತಂ ಪ್ರಾಪ್ತೌ ಸ್ತ್ರೀಪುಂಸಯೋಸ್ತು ರಮ್ಯಂ ವಾ ।  
ನಿಭೃತಂ ಸಾವೇಗಂ ವಾ ಯಸ್ಯ ಭವೇತ್ಕಾಮಶೃಂಗಾರಃ ॥೭೫॥

ಉಷ್ಣಿಗ್ಗಾಯತ್ರ್ಯಾದೀನ್ಯನ್ಯಾನಿ ಚ ಯಾನಿ ಬಂಧಕುಟಿಲಾನಿ ।  
ವೃತ್ತಾನಿ ಸಮವಕಾರೇ ಕವಿಭಿಸ್ತಾನಿ ಪ್ರಯೋಜ್ಯಾನಿ ॥೭೬॥

ಏವಂ ಕಾರ್ಯಸ್ತಜ್ಜ್ಞೈರ್ನಾನಾರಸಸಂಶ್ರಯಃ ಸಮವಕಾರಃ ।  
ವಕ್ಷ್ಯಾಮ್ಯತಃ ಪರಮಹಂ ಲಕ್ಷಣಮೀಹಾಮೃಗಸ್ಯಾಪಿ ॥೭೭॥

ದಿವ್ಯಾಪುರುಷಾಶ್ರಯಕೃತೋ ದಿವ್ಯಸ್ತ್ರೀಕಾರಣೋಪಗತಯುದ್ಧಃ ।  
ಸುವಿಹಿತವಸ್ತುನಿಬದ್ಧೋ ವಿಪ್ರತ್ಯಯಕಾರಕಶ್ಚೈವ ॥೭೮॥

ಉದ್ಧತಪುರುಷಪ್ರಾಯಃ ಸ್ತ್ರೀರೋಷಗ್ರಥಿತಕಾವ್ಯಬಂಧಶ್ಚ ।  
ಸಂಕ್ಷೋಭವಿದ್ರವಕೃತಃ ಸಂಫೇಟಕೃತಸ್ತಥಾ ಚೈವ ॥೭೯॥

ಸ್ತ್ರೀಭೇದನಾಪಹರಣಾವಮರ್ದನಪ್ರಾಪ್ತವಸ್ತುಶೃಂಗಾರಃ ।  
ಈಹಾಮೃಗಸ್ತು ಕಾರ್ಯಃ ಸುಸಮಾಹಿತಕಾವ್ಯಬಂಧಶ್ಚ ॥೮೦॥

ಯದ್ವ್ಯಾಯೋಗೇ ಕಾರ್ಯಂ ಯೇ ಪುರುಷಾ ವೃತ್ತಯೋ ರಸಾಶ್ಚೈವ ।  
ಈಹಾಮೃಗೇಽಪಿ ತೇ ಸ್ಯುಃ ಕೇವಲಮಮರಸ್ತ್ರಿಯಾ ಯೋಗಃ ॥೮೧॥

ಯತ್ರ ತು ವಧೇಪ್ಸಿತಾನಾಂ ವಧೋ ಹ್ಯುದಗ್ರೋ ಭವೇದ್ಧಿ ಪುರುಷಾಣಾಮ್ ।  
ಕಿಂಚಿದ್ವ್ಯಾಜಂ ಕೃತ್ವಾ ತೇಷಾಂ ಯುದ್ಧಂ ಶಮಯಿತವ್ಯಮ್ ॥೮೨॥

ಈಹಾಮೃಗಸ್ಯ ಲಕ್ಷಣಮುಕ್ತಂ ವಿಪ್ರಾಃ ಸಮಾಸಯೋಗೇನ ।  
ಡಿಮಲಕ್ಷಣಂ ತು ಭೂಯೋ ಲಕ್ಷಣಯುಕ್ತ್ಯಾ ಪ್ರವಕ್ಷ್ಯಾಮಿ ॥೮೩॥

ಪ್ರಖ್ಯಾತವಸ್ತುವಿಷಯಃ ಪ್ರಖ್ಯಾತೋದಾತ್ತನಾಯಕಶ್ಚೈವ ।  
ಷಡ್ರಸಲಕ್ಷಣಯುಕ್ತಶ್ಚತುರಂಕೋ ವೈ ಡಿಮಃ ಕಾರ್ಯಃ ॥೮೪॥

ಶೃಂಗಾರಹಾಸ್ಯವರ್ಜಂ ಶೇಷೈಃ ಸರ್ವೈ ರಸೈಃ ಸಮಾಯುಕ್ತಃ ।  
ದೀಪ್ತರಸಕಾವ್ಯಯೋನಿರ್ನಾನಾಭಾವೋಪಸಂಪನ್ನಃ ॥೮೫॥

ನಿರ್ಘಾತೋಲ್ಕಾಪಾತೈರುಪರಾಗೇಣೇಂದುಸೂರ್ಯಯೋರ್ಯುಕ್ತಃ ।  
ಯುದ್ಧನಿಯುದ್ಧಾಧರ್ಷಣಸಂಫೇಟಕೃತಶ್ಚ ಕರ್ತವ್ಯಃ ॥೮೬॥

ಮಾಯೇಂದ್ರಜಾಲಬಹುಲೋ ಬಹುಪುಸ್ತೋತ್ಥಾನಯೋಗಯುಕ್ತಶ್ಚ ।  
ದೇವಭುಜಗೇಂದ್ರರಾಕ್ಷಸಯಕ್ಷಪಿಶಾಚಾವಕೀರ್ಣಶ್ಚ ॥೮೭॥

ಷೋಡಶನಾಯಕಬಹುಲಃ ಸಾತ್ವತ್ತ್ಯಾರಭಟೀವೃತ್ತಿಸಂಪನ್ನಃ ।  
ಕಾರ್ಯೋ ಡಿಮಃ ಪ್ರಯತ್ನಾನ್ನಾನಾಶ್ರಯಭಾವಸಂಪನ್ನಃ ॥೮೮॥

ಡಿಮಲಕ್ಷಣಮಿತ್ಯುಕ್ತಂ ಮಯಾ ಸಮಾಸೇನ ಲಕ್ಷಣಾನುಗತಮ್ ।  
ವ್ಯಾಯೋಗಸ್ಯ ತು ಲಕ್ಷಣಮತಃ ಪರಂ ಸಂಪ್ರವಕ್ಷ್ಯಾಮಿ ॥೮೯॥

ವ್ಯಾಯೋಗಸ್ತು ವಿಧಿಜ್ಞೈಃ ಕಾರ್ಯಃ ಪ್ರಖ್ಯಾತನಾಯಕಶರೀರಃ ।  
ಅಲ್ಪಸ್ತ್ರೀಜನಯುಕ್ತಸ್ತ್ವೇಕಾಹಕೃತಸ್ತಥಾ ಚೈವ ॥೯೦॥

ಬಹವಶ್ಚ ತತ್ರ ಪುರುಷಾ ವ್ಯಾಯಚ್ಛಂತೇ ಯಥಾ ಸಮವಕಾರೇ ।  
ನ ಚ ದಿವ್ಯನಾಯಕಯುಕ್ತಃ ಕಾರ್ಯಸ್ತ್ವೇಕಾಂಕ ಏವಾಯಮ್ ॥೯೧॥

ನ ಚ ದಿವ್ಯನಾಯಕಕೃತಃ ಕಾರ್ಯೋ ರಾಜರ್ಷಿನಾಯಕನಿಬದ್ಧಃ ।  
ಯುದ್ಧನಿಯುದ್ಧಾಘರ್ಷಣಸಂಘರ್ಷಕೃತಶ್ಚ ಕರ್ತವ್ಯಃ ॥೯೨॥

ಏವಂವಿಧಸ್ತು ಕಾರ್ಯೋ ವ್ಯಾಯೋಗೋ ದೀಪ್ತಕಾವ್ಯರಸಯೋನಿಃ ।  
ವಕ್ಷ್ಯಾಮ್ಯತಃ ಪರಮಹಂ ಲಕ್ಷಣಮುತ್ಸೃಷ್ಟಾಂಕಸ್ಯ ॥೯೩॥

ಪ್ರಖ್ಯಾತವಸ್ತುವಿಷಯಸ್ತ್ವಪ್ರಖ್ಯಾತಃ ಕದಾಚಿದೇವ ಸ್ಯಾತ್ ।  
ದಿವ್ಯಪುರುಷೈರ್ವಿಯುಕ್ತಃ ಶೇಷೈರ್ಯುಕ್ತೋ ಭವೇತ್ಪುಂಭಿಃ ॥೯೪॥

ಕರುಣರಸಪ್ರಾಯಕೃತೋ ನಿವೃತ್ತಯುದ್ಧೋದ್ಯತಪ್ರಹಾರಶ್ಚ ।  
ಸ್ತ್ರೀಪರಿದೇವಿತಬಹುಲೋ ನಿರ್ವೇದಿತಭಾಷಿತಶ್ಚೈವ ॥೯೫॥

ನಾನಾವ್ಯಾಕುಲಚೇಷ್ಟಃ ಸಾತ್ವತ್ತ್ಯಾರಭಟಿಕೈಶಿಕೀಹೀನಃ ।  
ಕಾರ್ಯಃ ಕಾವ್ಯವಿಧಿಜ್ಞೈಃ ಸತತಂ ಹ್ಯುತ್ಸೃಷ್ಟಿಕಾಂಕಸ್ತು ॥೯೬॥

ಯದ್ದಿವ್ಯನಾಯಕಕೃತಂ ಕಾವ್ಯಂ ಸಂಗ್ರಾಮಬಂಧವಧಯುಕ್ತಮ್ ।  
ತದ್ಭಾರತೇ ತು ವರ್ಷೇ ಕರ್ತವ್ಯಂ ಕಾವ್ಯಬಂಧೇಷು ॥೯೭॥

ಕಸ್ಮಾದ್ಭಾರತಮಿಷ್ಟಂ ವರ್ಷೇಷ್ವನ್ಯೇಷು ದೇವವಿಹಿತೇಷು ।  
ಹೃದ್ಯಾ ಸರ್ವಾ ಭೂಮಿಃ ಶುಭಗಂಧಾ ಕಾಂಚನೀ ಯಸ್ಮಾತ್ ॥೯೮॥

ಉಪವನಗಮನಕ್ರೀಡಾ ವಿಹಾರನಾರೀರತಿಪ್ರಮೋದಾಃ ಸ್ಯುಃ ।  
ತೇಷು ಹಿ ವರ್ಷೇಷು ಸದಾ ನ ತತ್ರ ದುಃಖಂ ನ ವಾ ಶೋಕಃ ॥೯೯॥

ಯೇ ತೇಷಾಮಧಿವಾಸಾಃ ಪುರಾಣವಾದೇಷು ಪರ್ವತಾಃ ಪ್ರೋಕ್ತಾಃ ।  
ಸಂಭೋಗಸ್ತೇಷು ಭವೇತ್ಕರ್ಮಾರಂಭೋ ಭವೇದಸ್ಮಿನ್ ॥೧೦೦॥

ಪ್ರಹಸನಮಪಿ ವಿಜ್ಞೇಯಂ ದ್ವಿವಿಧಂ ಶುದ್ಧಂ ತಥಾ ಸಂಕೀರ್ಣಮ್ ।  
ಅಂಕಸ್ಯ ಲಕ್ಷಣಮಿದಂ ವ್ಯಾಖ್ಯಾತಮಶೇಷಯೋಗಮಾತ್ರಗತಮ್ ॥೧೦೧॥

ಪ್ರಹಸನಮತಃ ಪರಂ ಸಲಕ್ಷಣಂ ಸಂಪ್ರವಕ್ಷ್ಯಾಮಿ ।  
ವಕ್ಷ್ಯಾಮಿ ತಯೋರ್ಯುಕ್ತ್ಯಾ ಪೃಥಗ್ಪೃಥಗ್ಲಕ್ಷಣವಿಶೇಷಮ್ ॥೧೦೨॥

ಭಗವತ್ತಾಪಸವಿಪ್ರೈರನ್ಯೈರಪಿ ಹಾಸ್ಯವಾದಸಂಬದ್ಧಮ್ ।  
ಕಾಪುರುಷಸಂಪ್ರಯುಕ್ತಂ ಪರಿಹಾಸಾಭಾಷಣಪ್ರಾಯಮ್ ॥೧೦೩॥

ಅವಿಕೃತಭಾಷಾಚಾರಂ ವಿಶೇಷಭಾವೋಪಪನ್ನಚರಿತಪದಮ್ ।  
ನಿಯತಗತಿವಸ್ತುವಿಷಯಂ ಶುದ್ಧಂ ಜ್ಞೇಯಂ ಪ್ರಹಸನಂ ತು ॥೧೦೪॥

ವೇಶ್ಯಾಚೇಟನಪುಂಸಕವಿಟಧೂರ್ತಾ ಬಂಧಕೀ ಚ ಯತ್ರ ಸ್ಯುಃ ।  
ಅನಿಭೃತವೇಷಪರಿಚ್ಛದಚೇಷ್ಟಿತಕರಣೈಸ್ತು ಸಂಕೀರ್ಣಮ್ ॥೧೦೫॥

ಲೋಕೋಪಚಾರಯುಕ್ತಾ ಯಾ ವಾರ್ತಾ ಯಶ್ಚ ದಂಭಸಂಯೋಗಃ ।  
ಸ ಪ್ರಹಸನೇ ಪ್ರಯೋಜ್ಯೋ ಧೂರ್ತಪ್ರವಿವಾದಸಂಪನ್ನಃ ॥೧೦೬॥

ವೀಥ್ಯಂಗೈಃ ಸಂಯುಕ್ತಂ ಕರ್ತವ್ಯಂ ಪ್ರಹಸನಂ ಯಥಾಯೋಗ್ಯಮ್ ।  
ಭಾಣಸ್ಯಾಪಿ ತು ಲಕ್ಷಣಮತಃ ಪರಂ ಸಂಪ್ರವಕ್ಷ್ಯಾಮಿ ॥೧೦೭॥

ಆತ್ಮಾನುಭೂತಶಂಸೀ ಪರಸಂಶ್ರಯವರ್ಣನಾವಿಶೇಷಸ್ತು ।  
ವಿವಿಧಾಶ್ರಯೋ ಹಿ ಭಾಣೋ ವಿಜ್ಞೇಯಸ್ತ್ವೇಕಹಾರ್ಯಶ್ಚ ॥೧೦೮॥

ಪರವಚನಮಾತ್ಮಸಂಸ್ಥಂ ಪ್ರತಿವಚನೈರುತ್ತಮೋತ್ತಮಗ್ರಥಿತೈಃ ।  
ಆಕಾಶಪುರುಷಕಥಿತೈರಂಗವಿಕಾರೈರಭಿನಯೈಶ್ಚೈವ ॥೧೦೯॥

ಧೂರ್ತವಿಟಸಂಪ್ರಯೋಜ್ಯೋ ನಾನಾವಸ್ಥಾಂತರಾತ್ಮಕಶ್ಚೈವ ।  
ಏಕಾಂಕೋ ಬಹುಚೇಷ್ಟಃ ಸತತಂ ಕಾರ್ಯೋ ಬುಧೈರ್ಭಾಣಃ ॥೧೧೦॥

ಭಾಣಸ್ಯಾಪಿ ಹಿ ನಿಖಿಲಂ ಲಕ್ಷಣಮುಕ್ತಂ ತಥಾಗಮಾನುಗತಮ್ ।  
ವೀಥ್ಯಾಃ ಸಂಪ್ರತಿ ನಿಖಿಲಂ ಕಥಯಾಮಿ ಯಥಾಕ್ರಮಂ ವಿಪ್ರಾಃ ॥೧೧೧॥

ಸರ್ವರಸಲಕ್ಷಣಾಢ್ಯಾ ಯುಕ್ತಾ ಹ್ಯಂಗೈಸ್ತ್ರಯೋದಶಭಿಃ ।  
ವೀಥೀ ಸ್ಯಾದೇಕಾಂಕಾ ತಥೈಕಹಾರ್ಯಾ ದ್ವಿಹಾರ್ಯಾ ವಾ ॥೧೧೨॥

ಅಧಮೋತ್ತಮಮಧ್ಯಾಭಿರ್ಯುಕ್ತಾ ಸ್ಯಾತ್ಪ್ರಕೃತಿಭಿಸ್ತಿಸೃಭಿಃ ।  
ಉದ್ಧಾತ್ಯಕಾವಲಗಿತಾವಸ್ಪಂದಿತನಾಲ್ಯಸತ್ಪ್ರಲಾಪಾಶ್ಚ ॥೧೧೩॥

ವಾಕ್ಕೇಲ್ಯಥ ಪ್ರಪಂಚೋ ಮೃದವಾಧಿಬಲೇ ಛಲಂ ತ್ರಿಗತಮ್ ।  
ವ್ಯಾಹಾರೋ ಗಂಡಶ್ಚ ತ್ರಯೋದಶಾಂಗಾನ್ಯುದಾಹೃತಾನ್ಯಸ್ಯಾಃ ॥೧೧೪॥

ಅಥ ವೀಥೀ ಸಂಪ್ರೋಕ್ತಾ ಲಕ್ಷಣಮೇಷಾಂ ಪ್ರವಕ್ಷ್ಯಾಮಿ ।  
ಪದಾನಿ ತ್ವಗತಾರ್ಥಾನಿ ಯೇ ನರಾಃ ಪುನರಾದರಾತ್ ॥೧೧೫॥

ಯೋಜಯಂತಿ ಪದೈರನ್ಯೈಸ್ತದುದ್ಧಾತ್ಯಕಮುಚ್ಯತೇ ।  
ಯತ್ರಾನ್ಯಸ್ಮಿನ್ ಸಮಾವೇಶ್ಯ ಕಾರ್ಯಮನ್ಯತ್ಪ್ರಸಾಧ್ಯತೇ ॥೧೧೬॥

ತಚ್ಚಾವಲಗಿತಂ ನಾಮ ವಿಜ್ಞೇಯಂ ನಾಟ್ಯಯೋಕ್ತೃಭಿಃ ।  
ಆಕ್ಷಿಪ್ತೇಽರ್ಥೇ ತು ಕಸ್ಮಿಁಶ್ಚಿಚ್ಛುಭಾಶುಭಸಮುತ್ಥಿತೇ ॥೧೧೭॥

ಕೌಶಲಾದುಚ್ಯತೇಽನ್ಯೋಽರ್ಥಸ್ತದವಸ್ಪಂದಿತಂ ಭವೇತ್ ।  
ಹಾಸ್ಯೇನೋಪಗತಾರ್ಥಪ್ರಹೇಲಿಕಾ ನಾಲಿಕೇತಿ ವಿಜ್ಞೇಯಾ ॥೧೧೮॥

ಮೂರ್ಖಜನಸನ್ನಿಕರ್ಷೇ ಹಿತಮಪಿ ಯತ್ರ ಪ್ರಭಾಷತೇ ವಿದ್ವಾನ್ ।  
ನ ಚ ಗೃಹ್ಯತೇಽಸ್ಯ ವಚನಂ ವಿಜ್ಞೇಯೋಽಸತ್ಪ್ರಲಾಪೋಽಸೌ ॥೧೧೯॥

ಏಕದ್ವಿಪ್ರತಿವಚನಾ ವಾಕ್ಕೇಲೀ ಸ್ಯಾತ್ಪ್ರಯೋಗೇಽಸ್ಮಿನ್ ।  
ಯದಸದ್ಭೂತಂ ವಚನಂ ಸಂಸ್ತವಯುಕ್ತಂ ದ್ವಯೋಃ ಪರಸ್ಪರಂ ಯತ್ತು ॥೧೨೦॥

ಏಕಸ್ಯ ಚಾರ್ಥಹೇತೋಃ ಸ ಹಾಸ್ಯಜನನಃ ಪ್ರಪಂಚಃ ಸ್ಯಾತ್ ।  
ಯತ್ಕಾರಣಾದ್ ಗುಣಾನಾಂ ದೋಷೀಕರಣಂ ಭವೇದ್ವಿವಾದಕೃತಮ್ ॥೧೨೧॥

ದೋಷಗುಣೀಕರಣಂ ವಾ ತನ್ಮೃದವಂ ನಾಮ ವಿಜ್ಞೇಯಮ್ ।  
ಪರವಚನಮಾತ್ಮನಶ್ಚೋತ್ತರೋತ್ತರಸಮುದ್ಭವಂ ದ್ವಯೋರ್ಯತ್ರ ॥೧೨೨॥

ಅನ್ಯೋನ್ಯಾರ್ಥವಿಶೇಷಕಮಧಿಬಲಮಿತಿ ತದ್ ಬುಧೈರ್ಜ್ಞೇಯಮ್ ।  
ಅನ್ಯಾರ್ಥಮೇವ ವಾಕ್ಯಂ ಛಲಮಭಿಸಂಧಾನಹಾಸ್ಯರೋಷಕರಮ್ ॥೧೨೩॥

ಶ್ರುತಿಸಾರೂಪ್ಯಾದ್ಯಸ್ಮಿನ್ ಬಹವೋಽರ್ಥಾ ಯುಕ್ತಿಭಿರ್ನಿಯುಜ್ಯಂತೇ ।  
ಯದ್ಧಾಸ್ಯಮಹಾಸ್ಯಂ ವಾ ತತ್ತ್ರಿಗತಂ ನಾಮ ವಿಜ್ಞೇಯಮ್ ॥೧೨೪॥

ಪ್ರತ್ಯಕ್ಷವೃತ್ತಿರುಕ್ತೋ ವ್ಯಾಹಾರೋ ಹಾಸ್ಯಲೇಶಾರ್ಥಃ ।  
ಸಂರಂಭಸಂಭ್ರಮಯುತಂ ವಿವಾದಯುಕ್ತಂ ತಥಾಪವಾದಕೃತಮ್ ॥೧೨೫॥

ಬಹುವಚನಾಕ್ಷೇಪಕೃತಂ ಗಂಡಂ ಪ್ರವದಂತಿ ತತ್ತ್ವಜ್ಞಾಃ ।  
ಇತಿ ದಶರೂಪವಿಧಾನಂ ಸರ್ವಂ ಪ್ರೋಕ್ತಂ ಮಯಾ ಹಿ ಲಕ್ಷಣತಃ ।  
ಪುನರಸ್ಯ ಶರೀರಗತಂ ಸಂಧಿವಿಧೌ ಲಕ್ಷಣಂ ವಕ್ಷ್ಯೇ ॥೧೨೬॥

ಇತಿ ಭರತೀಯೇ ನಾಟ್ಯಶಾಸ್ತ್ರೇ ದಶರೂಪನಿರೂಪಣಂ
ನಾಮಾಷ್ಟಾದಶೋಽಧ್ಯಾಯಃ । 


---

[← Previous](chapter_17.md) | [Next →](chapter_19.md)
