# ನಾಟ್ಯಶಾಸ್ತ್ರ ಅಧ್ಯಾಯ ೨೭ 

## ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್

### ಅಥ ಸಪ್ತವಿಂಶೋಽಧ್ಯಾಯಃ
ಸಿದ್ಧೀನಾಂ ತು ಪ್ರವಕ್ಷ್ಯಾಮಿ ಲಕ್ಷಣಂ ನಾಟಕಾಶ್ರಯಮ್ ।<br/>
ಯಸ್ಮಾತ್ಪ್ರಯೋಗಃ ಸರ್ವೋಽಯಂ ಸಿದ್ಧ್ಯರ್ಥಂಂ ಸಂಪ್ರದರ್ಶಿತಃ ॥೧॥

ಸಿದ್ಧಿಸ್ತು ದ್ವಿವಿಧಾ ಜ್ಞೇಯಾ ವಾಙ್ಮನೋಂಗಸಮುದ್ಭವಾ ।<br/>
ದೈವೀ ಚ ಮಾನುಷೀ ಚೈವ ನಾನಾಭಾವಸಮುತ್ಥಿತಾ ॥೨॥

ದಶಾಂಗಾ ಮಾನುಷೀ ಸಿದ್ಧೀರ್ದೈವೀ ತು ದ್ವಿವಿಧಾ ಸ್ಮೃತಾ ।<br/>
ನಾನಾಸತ್ತ್ವಾಶ್ರಯಕೃತಾ ವಾಙ್ನೈಪಥ್ಯಶರೀರಜಾ ॥೩॥

ಸ್ಮಿತಾಪಹಾಸಿನೀ ಹಾಸಾ ಸಾಧ್ವಹೋ ಕಷ್ಟಮೇವ ಚ ।<br/>
ಪ್ರಬದ್ಧನಾದಾ ಚ ತಥಾ ಸಿದ್ಧಿರ್ಜ್ಞೇಯಾಥ ವಾಙ್ಮಯೀ ॥೪॥

ಪುಲಕೈಶ್ಚ ಸರೋಮಾಂಚೈರಭ್ಯುತ್ಥಾನೈಸ್ತಥೈವ ಚ ।<br/>
ಚೇಲದಾನಾಂಗುಲಿಕ್ಷೇಪೈಃ ಶಾರೀರೀ ಸಿದ್ಧಿರಿಷ್ಯತೇ ॥೫॥

ಕಿಂಚಿಚ್ಛಿಷ್ಟೋ ರಸೋ ಹಾಸ್ಯೋ ನೃತ್ಯದ್ಭಿರ್ಯತ್ರ ಯುಜ್ಯತೇ ।<br/>
ಸ್ಮಿತೇನ ಸ ಪ್ರತಿಗ್ರಾಹ್ಯಃ ಪ್ರೇಕ್ಷಕೈರ್ನಿತ್ಯಮೇವ ಚ ॥೬॥

ಕಿಂಚಿದಸ್ಪಷ್ಟಹಾಸ್ಯಂ ಯತ್ತಥಾ ವಚನಮೇವ ಚ ।<br/>
ಅರ್ಥಹಾಸ್ಯೇನ ತದ್ಗ್ರಾಹ್ಯಂ ಪ್ರೇಕ್ಷಕೈರ್ನಿತ್ಯಮೇವ ಹಿ ॥೭॥

ವಿದೂಷಕೋಚ್ಛೇದಕೃತಂ ಭವೇಚ್ಛಿಲ್ಪಕೃತಂ ಚ ಯತ್ ।<br/>
ಅತಿಹಾಸ್ಯೇನ ತದ್ಗ್ರಾಹ್ಯಂ ಪ್ರೇಕ್ಷಕೈರ್ನಿತ್ಯಮೇವ ತು ॥೮॥

ಅಹೋಕಾರಸ್ತಥಾ ಕಾರ್ಯೋ ನೃಣಾಂ ಪ್ರಕೃತಿಸಂಭವಃ ।<br/>
ಯದ್ಧರ್ಮಪದಸಂಯುಕ್ತಂ ಯಥಾತಿಶಯಸಂಭವಮ್ ॥೯॥

ತತ್ರ ಸಾಧ್ವಿತಿ ಯದ್ವಾಕ್ಯಂ ಪ್ರಯೋಕ್ತವ್ಯಂ ಹಿ ಸಾಧಕೈಃ ।<br/>
ವಿಸ್ಮಯಾವಿಷ್ಟಭಾವೇಷು ಪ್ರಹರ್ಷಾರ್ಥೇಷು ಚೈವ ಹಿ ॥೧೦॥

ಕರುಣೇಽಪಿ ಪ್ರಯೋಕ್ತವ್ಯಂ ಕಷ್ಟಂ ಶಾಸ್ತ್ರಕೃತೇನ ತು ।<br/>
ಪ್ರಬದ್ಧನಾದಾ ಚ ತಥಾ ವಿಸ್ಮಯಾರ್ಥೇಷು ನಿತ್ಯಶಃ ॥೧೧॥

ಸಾಧಿಕ್ಷೇಪೇಷು ವಾಕ್ಯೇಷು ಪ್ರಸ್ಪಂದಿತತನೂರುಹೈಃ ।<br/>
ಕುತೂಹಲೋತ್ತರಾವೇಧೈರ್ಬಹುಮಾನೇನ ಸಾಧಯೇತ್ ॥೧೨॥

ದೀಪ್ತಪ್ರದೇಶಂ ಯತ್ಕಾರ್ಯಂ ಛೇದ್ಯಭೇದ್ಯಾಹವಾತ್ಮಕಮ್ ।<br/>
ಸವಿದ್ರವಮಥೋತ್ಫುಲ್ಲಂ ತಥಾ ಯುದ್ಧನಿಯುದ್ಧಜಮ್ ॥೧೩॥

ಪ್ರಕಂಪಿತಾಂಸಶೀರ್ಷಂಚ ಸಾಶ್ರಂ ಸೋತ್ಥಾನಮೇವ ಚ ।<br/>
ತತ್ಪ್ರೇಕ್ಷಕೈಸ್ತು ಕುಶಲೈಸ್ಸಾಧ್ಯಮೇವಂ ವಿಧಾನತಃ ॥೧೪॥

ಏವಂ ಸಾಧಯಿತವ್ಯೈಷಾ ತಜ್ಜ್ಞೈಃ ಸಿದ್ಧಿಸ್ತು ಮಾನುಷೀ ।<br/>
ದೈವಿಕೀಂಚ ಪುನಃ ಸಿದ್ಧಿಂ ಸಂಪ್ರವಕ್ಷ್ಯಾಮಿ ತತ್ತ್ವತಃ ॥೧೫॥

ಯಾ ಭಾವಾತಿಶಯೋಪೇತಾ ಸತ್ತ್ವಯುಕ್ತಾ ತಥೈವ ಚ ।<br/>
ಸಾ ಪ್ರೇಕ್ಷಕೈಸ್ತು ಕರ್ತವ್ಯಾ ದೈವೀ ಸಿದ್ಧಿಃ ಪ್ರಯೋಗತಃ ॥೧೬॥

ನ ಶಬ್ದೋ ನ ಯತ್ರ ನ ಕ್ಷೋಭೋ ನ ಚೋತ್ಪಾತನಿದರ್ಶನಮ್ ।<br/>
ಸಂಪೂರ್ಣತಾ ಚ ರಂಗಸ್ಯ ದೈವೀ ಸಿದ್ಧಿಸ್ತು ಸಾ ಸ್ಮೃತಾ ॥೧೭॥

ದೈವೀ ಚ ಮಾನುಷೀ ಚೈವ ಸಿದ್ಧಿರೇಷಾ ಮಯೋದಿತಾ ।<br/>
ಅತ ಊರ್ಧ್ವಂ ಪ್ರವಕ್ಷ್ಯಾಮಿ ಘಾತಾಂದೈವಸಮುತ್ಥಿತನ್ ॥೧೮॥

ದೈವಾತ್ಮಪರಸಮುತ್ಥಾ ತ್ರಿವಿಧಾ ಘಾತಾ ಬುಧೈಸ್ತು ವಿಜ್ಞೇಯಾ ।<br/>
ಔತ್ಪಾತಿಕಶ್ಚತುರ್ಥಃ ಕದಾಚಿದಥ ಸಂಭವತ್ಯೇಷು ॥೧೯॥

ವಾತಾಗ್ನಿವರ್ಷಕುಂಜರಭುಜಂಗಮಂಡಪನಿಪಾತಾಃ ।<br/>
ಕೀಟವ್ಯಾಲಪಿಪೀಲಿಕಪಶುಪ್ರವೇಶನಾಶ್ಚ ದೈವಕಕೃತಾ ॥೨೦॥

ಘಾತನತಃ ಪರಮಹಂ ಪರಯುಕ್ತಾನ್ ಸಂಪ್ರವಕ್ಷ್ಯಾಮಿ ।<br/>
[ವೈವರ್ಣ್ಯಂ ಚಾಚೇಷ್ಟಂ ವಿಭ್ರಮಿತತ್ವಂ ಸ್ಮೃತಿಪ್ರಮೋಹಶ್ಚ ॥೨೧॥

ಅನ್ಯವಚನಂ ಚ ಕಾವ್ಯಂ ತಥಾಂಗದೋಷೋ ವಿಹಸ್ತತ್ವಮ್ ।<br/>
ಏತೇ ತ್ವಾತ್ಮಸಮುತ್ಥಾ ಘಾತಾ ಜ್ಞೇಯಾ ಪ್ರಯೋಗಜ್ಞೈಃ ॥೨೨॥]
ಮಾತ್ಸರ್ಯಾದ್ದ್ವೇಷಾದ್ವಾ ತತ್ಪಕ್ಷತ್ವಾತ್ತಥಾರ್ಥಭೇದತ್ವಾತ್ ।<br/>
ಏತೇ ತು ಪರಸಮುತ್ಥಾ ಜ್ಞೇಯಾ ಘಾತಾ ಬುಧೈರ್ನಿತ್ಯಮ್ ॥೨೩॥

ಅತಿಹಸಿತರುದಿತವಿಸ್ಫೋಟಿತಾನ್ಯಥೋತ್ಕೃಷ್ಟನಾಲಿಕಾಪಾತಾಃ ।<br/>
ಗೋಮಯಲೋಷ್ಟಪಿಪೀಲಿಕಾವಿಕ್ಷೇಪಾಶ್ಚಾರಿಸಂಭೂತಾಃ ॥೨೪॥

ಔತ್ಪತಿಕಾಶ್ಚ ಘಾತಾ ಮತ್ತೋನ್ಮತ್ತಪ್ರವೇಶಲಿಂಗಕೃತಃ ।<br/>
ಪುನರಾತ್ಮಸಮುತ್ಥಾ ಯೇ ಘಾತಾಂಸ್ತಾಂಸ್ತಾನ್ ಪ್ರವಕ್ಷ್ಯಾಮಿ ॥೨೫॥

ವೈಲಕ್ಷಣ್ಯಮಚೇಷ್ಟಿತವಿಭೂಮಿಕತ್ವಂ ಸ್ಮೃತಿಪ್ರಮೋಷಶ್ಚ ।<br/>
ಅನ್ಯವಚನಂ ಚ ಕಾವ್ಯಂ ತಥಾರ್ತನಾದೋ ವಿಹಸ್ತತ್ವಮ್ ॥೨೬॥

ಅತಿಹಸಿತರುದಿತವಿಸ್ವರಪಿಪೀಲಿಕಾಕೀಟಪಶುವಿರಾವಾಶ್ಚ ।<br/>
ಮುಕುಟಾಭರಣನಿಪಾತಾ ಪುಷ್ಕರಜಾಃ ಕಾವ್ಯದೋಷಾಶ್ಚ ॥೨೭॥

ಅತಿಹಸಿತರುದಿತಹಸಿತಾನಿ ಸಿದ್ಧೈರ್ಭಾವಸ್ಯ ದೂಷಕಾಣಿ ಸ್ಯುಃ ।<br/>
ಕೀಟಪಿಪೀಲಿಕಪಾತಾ ಸಿದ್ಧಿಂ ಸರ್ವಾತ್ಮನಾ ಘ್ನಾಂತ ॥೨೮॥

ವಿವಸ್ವರಮಜಾತತಾಲಂ ವರ್ಣಸ್ವರಸಂಪದಾ ಚ ಪರಿಹೀಣಮ್ ।<br/>
ಅಜ್ಞಾತಸ್ಥಾನಲಯಂ ಸ್ವರಗತಮೇವಂವಿಧಂ ಹನ್ಯಾತ್ ॥೨೯॥

ಮುಕುಟಾಭರಣನಿಪಾತಃ ಪ್ರಬದ್ಧನಾದಶ್ಚ ನಾಶನೋ ಭವತಿ ।<br/>
ಪಶುವಿಶಸನಂ ತಥ ಅ ಸ್ಯಾದ್ಬಹುವಚನಘ್ನಂ ಪ್ರಯೋಗೇಷು ॥೩೦॥

ವಿಷಮಂ ಮಾನವಿಹೀನಂ ವಿಮಾರ್ಜನಂ ಚಾಕುಲಪ್ರಹಾರಂ ಚ ।<br/>
ಅವಿಭಕ್ತಗ್ರಹಮೋಕ್ಷಂ ಪುಷ್ಕರಗತಮೀದೃಶಂ ಹಂತಿ ॥೩೧॥

ಪುನರುಕ್ತೋ ಹ್ಯಸಮಾಸೋ ವಿಭಕ್ತಿಭೇದೋ ವಿಸಂಧಯೋಽಪಾರ್ಥಃ ।<br/>
ತ್ರೈಲಿಂಗಜಶ್ಚ ದೋಷಃ ಪ್ರತ್ಯಕ್ಷಪರೋಕ್ಷಸಂಮೋಹಾಃ ॥೩೨॥

ಛಂದೋವೃತ್ತತ್ಯಾಗೋ ಗುರುಲಾಘವಸಂಕರೋ ಯತೇರ್ಭೇದಃ ।<br/>
ಏತಾನಿ ಯಥಾ ಸ್ಥೂಲಂ ಘಾತಸ್ಥಾನಾನಿ ಕಾವ್ಯಸ್ಯ ॥೩೩॥

ಜ್ಞೇಯೌ ತು ಕಾವ್ಯಜಾತೌ ದ್ವೌ ಘಾತಾವಪ್ರತಿಕ್ರಿಯೌ ನಿತ್ಯಮ್ ।<br/>
ಪ್ರಕೃತಿವ್ಯಸನಸಮುತ್ಥಃ ಶೇಷೋದಕನಾಲಿಕತ್ವಮ್ ॥೩೪॥

ಅಪ್ರತಿಭಾಗಂ ಸ್ಖಲನಂ ವಿಸ್ವರಮುಚ್ಚಾರಣಂ ಚ ಕಾವ್ಯಸ್ಯ ।<br/>
ಅಸ್ಥಾನಭೂಷಣತ್ವಂ ಪತನಂ ಮುಕುಟಸ್ಯ ವಿಭ್ರಂಶಃ ॥೩೫॥

ವಾಜಿಸ್ಯಂದನಕುಂಜರಖರೋಷ್ಟ್ರಶಿಬಿಕಾವಿಮಾನಯಾನಾನಾಮ್ ।<br/>
ಆರೋಹಣಾವತರಣೇಷ್ವನಭಿಜ್ಞತ್ವಂ ವಿಹಸ್ತ್ವಮ್ ॥೩೬॥

ಪ್ರಹರಣಕವಚಾನಾಮಪ್ಯಯಥಾಗ್ರಹಣಂ ವಿಧಾರಣಂ ಚಾಪಿ ।<br/>
ಅಮುಕುಟಭೂಷಣಯೋಗಶ್ಚಿರಪ್ರವೇಶೋಽಥವಾ ರಂಗೇ ॥೩೭॥

ಏಭಿಃ ಸ್ಥಾನವಿಶೇಷೈರ್ಘಾತಾ ಲಕ್ಷ್ಯಾಸ್ತು ಸೂರಿಭಿಃ ಕುಶಲೈಃ ।<br/>
ಯೂಪಾಗ್ನಿಚಯನದರ್ಭಸ್ತ್ರಗ್ಭಾಂಡಪರಿಗ್ರಹಾನ್ಮುಕ್ತ್ವಾ ॥೩೮॥

ಸಿದ್ಧ್ಯಾ ಮಿಶ್ರೋ ಘಾತಸ್ಸರ್ವಗತಶ್ಚೈಕದೇಶಜೋ ವಾಪಿ ।<br/>
ನಾಟ್ಯಕುಶಲೈಃ ಸಲೇಖ್ಯಾ ಸಿದ್ಧಿರ್ವಾ ಸ್ಯಾದ್ವಿಘಾತೋ ವಾ ॥೩೯॥

ನಾಲೇಖ್ಯೋ ಬಹುದಿನಜಃ ಸರ್ವಗತೋಽವ್ಯಕ್ತಲಕ್ಷಣವಿಶೇಷಃ ।<br/>
ಯಸ್ತ್ವೈಕದಿವಸಜಾತಸ್ಸ ಪ್ರತ್ಯವರೋಽಪಿ ಲೇಖ್ಯಸ್ಸ್ಯಾತ್ ॥೪೦॥

ಜರ್ಜರಮೋಕ್ಷ್ಯಸ್ಯಾಂತೇ ಸಿದ್ಧೇರ್ಮೋಕ್ಷಸ್ತು ನಾಲಿಕಾಯಾಸ್ತು ।<br/>
ಕರ್ತವ್ಯಸ್ತ್ವಿಹ ಸತತಂ ನಾಟ್ಯಜ್ಞೈಃ ಪ್ರಾಶ್ನಿಕೈರ್ವಿಧಿನಾ ॥೪೧॥

ದೈನ್ಯೇ ದೀನತ್ವಮಾಯಾಂತಿ ತೇ ನಾಟ್ಯೇ ಪ್ರೇಕ್ಷಕಾಃ ಸ್ಮೃತಾಃ ।<br/>
ಯೇ ತುಷ್ಟೌ ತುಷ್ಟಿಮಾಯಾಂತಿ ಶೋಕೇ ಶೋಕಂ ವ್ರಜಂತಿ ಚ ॥೪೨॥

ಯೋಽನ್ಯಸ್ಯ ಮಹೇ ಮೂರ್ಧೋ ನಾಂದೀಶ್ಲೋಕಂ ಪಠೇದ್ಧಿ ದೇವಸ್ಯ ।<br/>
ಸ್ವವಶೇನ ಪೂರ್ವರಂಗೇ ಸಿದ್ಧೇರ್ಘಾತಃ ಪ್ರಯೋಗಸ್ಯ ॥೪೩॥

ಯೋ ದೇಶಭಾವರಹಿತಂ ಭಾಷಾಕಾವ್ಯಂ ಪ್ರಯೋಜಯೇದ್ಬುದ್ಧ್ಯಾ ।<br/>
ತಸ್ಯಾಪ್ಯಭಿಲೇಖ್ಯಃ ಸ್ಯಾದ್ಘಾತೋ ದೇಶಃ ಪ್ರಯೋಗಜ್ಞೈಃ ॥೪೪॥

ಕಃ ಶಕ್ತೋ ನಾಟ್ಯವಿಧೌ ಯಥಾವದುಪಪಾದನಂ ಪ್ರಯೋಗಸ್ಯ ।<br/>
ಕರ್ತುಂ ವ್ಯಗ್ರಮನಾ ವಾ ಯಥಾವದುಕ್ತಂ ಪರಿಜ್ಞಾತಮ್ ॥೪೫॥

ತಸ್ಮಾದ್ಗಂಭೀರಾರ್ಥಾಃ ಶಬ್ದಾ ಯೇ ಲೋಕವೇದಸಂಸಿದ್ಧಾಃ ।<br/>
ಸರ್ವಜನೇನ ಗ್ರಾಹ್ಯಾ ಯೋಜ್ಯಾ ನಾಟಕೇ ವಿಧಿವತ್ ॥೪೬॥

ನ ಚ ಕಿಂಚಿದ್ಗುಣಹೀನಂ ದೋಷೈಃ ಪರಿವರ್ಜಿತಂ ನ ಚಾಕಿಂಚಿತ್ ।<br/>
ತಸ್ಮಾನ್ನಾಟ್ಯಪ್ರಕೃತೌ ದೋಷಾ ನಾಟ್ಯಾರ್ಥತೋ ಗ್ರಾಹ್ಯಾ ॥೪೭॥

ನ ಚ ನಾದರಸ್ತು ಕಾರ್ಯೋ ನಟೇನ ವಾಗಂಗಸತ್ತ್ವನೇಪಥ್ಯೇ ।<br/>
ರಸಭಾವಯೋಶ್ಚ ಗೀತೇಷ್ವಾತೋದ್ಯೇ ಲೋಕಯುಕ್ತ್ಯಾಂ ಚ ॥೪೮॥

ಏವಮೇತತ್ತು ವಿಜ್ಞೇಯಂ ಸಿದ್ಧೀನಾಂ ಲಕ್ಷಣಂ ಬುಧೈಃ ।<br/>
ಅತ ಊರ್ಧ್ವಂ ಪ್ರವಕ್ಷ್ಯಾಮಿ ಪ್ರಾಶ್ನಿಕಾನಾಂ ತು ಲಕ್ಷಣಮ್ ॥೪೯॥

ಚಾರಿತ್ರಾಭಿಜನೋಪೇತಾಃ ಶಾಂತವೃತ್ತಾಃ ಕೃತಶ್ರಮಾಃ ।<br/>
ಯಶೋಧರ್ಮಪರಾಶ್ಚೈವ ಮಧ್ಯಸ್ಥವಯಸಾನ್ವಿತಾಃ ॥೫೦॥

ಷಡಂಗನಾಟ್ಯಕುಶಲಾಃ ಪ್ರಬುದ್ಧಾಃ ಶುಚಯಃ ಸಮಾಃ ।<br/>
ಚತುರಾತೋದ್ಯಕುಶಲಾಃ ವೃತ್ತಜ್ಞಾಸ್ತತ್ತ್ವದರ್ಶಿನಃ ॥೫೧॥

ದೇಶಭಾಷಾವಿಧಾನಜ್ಞಾಃ ಕಲಾಶಿಲ್ಪಪ್ರಯೋಜಕಾಃ ॥

ಚತುರ್ಥಾಭಿನಯೋಪೇತಾ ರಸಭಾವವಿಕಲ್ಪಕಾಃ ॥೫೨॥

ಶಬ್ದಚ್ಛಂದೋವಿಧಾನಜ್ಞಾ ನಾನಾಶಾಸ್ತ್ರವಿಚಕ್ಷಣಾಃ ।<br/>
ಏವಂ ವಿಧಾಸ್ತು ಕರ್ತವ್ಯಾಃ ಪ್ರಾಶ್ನಿಕಾ ದಶರೂಪಕೇ ॥೫೩॥

ಅವ್ಯಗ್ರೈರಿಂದ್ರಿಯೈಃ ಶುದ್ಧ ಊಹಾಪೋಹವಿಶಾರದಃ ।<br/>
ತ್ಯಕ್ತದೋಷೋನುಅರಾಗೀ ಚ ಸ ನಾಟ್ಯೇ ಪ್ರೇಕ್ಷಕಃ ಸ್ಮೃತಃ ॥೫೪॥

ನ ಚೈವೇತೇ ಗುಣಾಃ ಸಮ್ಯಕ್ ಸರ್ವಸ್ಮಿನ್ ಪ್ರೇಕ್ಷಕೇ ಸ್ಮೃತಾಃ ।<br/>
ವಿಜ್ಞೇಯಸ್ಯಾಪ್ರಮೇಯತ್ವಾತ್ಸಂಕೀರ್ಣಾನಾಂ ಚ ಪಾರ್ಷದಿ ॥೫೫॥

ಯದ್ಯಸ್ಯ ಶಿಲ್ಪಂ ನೇಪಥ್ಯಂ ಕರ್ಮಚೇಷ್ಟಿತಮೇವ ವಾ ।<br/>
ತತ್ತಥಾ ತೇನ ಕಾರ್ಯಂ ತು ಸ್ವಕರ್ಮವಿಷಯಂ ಪ್ರತಿ ॥೫೬॥

ನಾನಾಶೀಲಾಃ ಪ್ರಕೃತಯಃ ಶೀಲೇ ನಾಟ್ಯಂ ವಿನಿರ್ಮಿತಮ್ ।<br/>
ಉತ್ತಮಾಧಮಮಧ್ಯಾನಾಂ ವೃದ್ಧಬಾಲಿಶಯೋಷಿತಾಮ್ ॥೫೭॥

ತುಷ್ಯಂತಿ ತರುಣಾಃ ಕಾಮೇ ವಿದಗ್ಧಾಃ ಸಮಯಾತ್ವಿತೇ ।<br/>
ಅರ್ಥೇಷ್ವರ್ಥಪರಾಶ್ಚೈವ ಮೋಕ್ಷೇ ಚಾಥ ವಿರಾಗಿಣಃ ॥೫೮॥

ಶೂರಾಸ್ತು ವೀರರೌದ್ರೇಷು ನಿಯುದ್ಧೇಷ್ವಾಹವೇಷು ಚ ।<br/>
ಧರ್ಮಾಖ್ಯಾನೇ ಪುರಾಣೇಷು ವೃದ್ಧಾಸ್ತುಷ್ಯಂತಿ ನಿತ್ಯಶಃ ॥೫೯॥

ನ ಶಕ್ಯಮಧಮೈರ್ಜ್ಞಾತುಮುತ್ತಮಾನಾಂ ವಿಚೇಷ್ಟಿತಮ್ ।<br/>
ತತ್ತ್ವಭಾವೇಷು ಸರ್ವೇಷು ತುಷ್ಯಂತಿ ಸತತಂ ಬುಧಾಃ ॥೬೦॥

ಬಾಲಾ ಮೂರ್ಖಾಃ ಸ್ತ್ರಿಯಶ್ಚೈವ ಹಾಸ್ಯನೈಪಥ್ಯಯೋಃ ಸದಾ ।<br/>
ಯಸ್ತುಷ್ಟೋ ತುಷ್ಟಿಮಾಯಾತಿ ಶೋಕೇ ಶೋಕಮುಪೈತಿ ಚ ॥೬೧॥

ಕ್ರುದ್ಧಃ ಕ್ರೋಧೇ ಭಯೇ ಭೀತಃ ಸ ಶ್ರೇಷ್ಠಃ ಪ್ರೇಕ್ಷಕಃ ಸ್ಮೃತಃ ।<br/>
ಏವಂ ಭಾವಾನುಕರಣೇ ಯೋ ಯಸ್ಮಿನ್ ಪ್ರವಿಶೇನ್ನರಃ ॥೬೨॥

ಸ ತತ್ರ ಪ್ರೇಕ್ಷಕೋ ಜ್ಞೇಯೋ ಗುಣೈರೇಭಿರಲಂಕೃತಃ ।<br/>
ಏವಂ ಹಿ ಪ್ರೇಕ್ಷಕಾ ಜ್ಞೇಯಾಃ ಪ್ರಯೋಗೇ ದಶರೂಪತಃ ॥೬೩॥

ಸಂಘರ್ಷೇ ತು ಸಮುತ್ಪನ್ನೇ ಪ್ರಾಶ್ನಿಕಾನ್ ಸಂನಿಬೋಧತ ।<br/>
ಯಜ್ಞವಿನ್ನರ್ತಕಶ್ಚೈವ ಛಂದೋವಿಚ್ಛಬ್ದವಿತ್ತಥಾ ॥೬೪॥

ಅಸ್ತ್ರವಿಚ್ಚಿತ್ರಕೃದ್ವೇಶ್ಯಾ ಗಂಧರ್ವೋ ರಜಸೇವಕಃ ।<br/>
ಯಜ್ಞವಿದ್ಯಜ್ಞಯೋಗೇ ತು ನರ್ತಕೋಽಭಿನಯೇ ಸ್ಮೃತಃ ॥೬೫॥

ಛಂದೋವಿದ್ವೃತ್ತಬಂಧೇಷು ಶಬ್ದವಿತ್ಪಾಠ್ಯವಿಸ್ತರೇ ।<br/>
ಇಷ್ವಸ್ತ್ರವಿತ್ಸೌಷ್ಠವೇ ತು ನೇಪಥ್ಯೇ ಚೈವ ಚಿತ್ರಕೃತ್ ॥೬೬॥

ಕಾಮೋಪಚಾರೇ ವೇಶ್ಯಾ ಚ ಗಾಂಧರ್ವಃ ಸ್ವರಕರ್ಮಣಿ ।<br/>
ಸೇವಕಸ್ತೂಪಚಾರೇ ಸ್ಯಾದೇತೇ ವೈ ಪ್ರಾಶ್ನಿಕಾಃ ಸ್ಮೃತಾಃ ॥೬೭॥

ಏಭಿರ್ದೃಷ್ಟಾಂತಸಂಯುಕ್ತೈರ್ದೋಷಾ ವಾಚ್ಯಾಸ್ತಥಾ ಗುಣಾಃ ।<br/>
ಅಶಾಸ್ತ್ರಜ್ಞಾ ವಿವಾದೇಷು ಯಥಾ ಪ್ರಕೃತಿಕರ್ಮತಃ ॥೬೮॥

ಅಥೈತೇ ಪ್ರಶ್ನಿಕಾ ಜ್ಞೇಯಾಃ ಕಥಿತಾ ಯೇ ಮಯಾನಘಾಃ ।<br/>
ಶಾಸ್ತ್ರಜ್ಞಾನಾದ್ಯದಾ ತು ಸ್ಯಾತ್ಸಂಘರ್ಷಃ ಶಾಸ್ತ್ರಸಂಶ್ರಯಃ ॥೬೯॥

ಶಾಸ್ತ್ರಪ್ರಾಮಾಣನಿರ್ಮಾಣೈರ್ವ್ಯವಹಾರೋ ಭವೇತ್ತದಾ ।<br/>
ಭರ್ತೃನಿಯೋಗಾದನ್ಯೋಽನ್ಯವಿಗ್ರಾತ್ಸ್ಪರ್ಧಯಾಪಿ ಭರತಾನಾಮ್ ॥೭೦॥

ಅರ್ಥಪತಾಕಾ ಹೇತೋಸ್ಸಂಘರ್ಷೋ ನಾಮ ಸಂಭವತಿ ।<br/>
ತೇಷಾಂ ಕಾರ್ಯಂ ವ್ಯವಹಾರದರ್ಶನಂ ಪಕ್ಷಪಾತವಿರಹೇಣ ॥೭೧॥

ಕೃತ್ವಾ ಪಣಂ ಪತಾಕಾಂ ವ್ಯವಹಾರಃ ಸ ಭವಿತವ್ಯಸ್ತು ।<br/>
ಸರ್ವೈರನನ್ಯಮತಿಭಿಃ ಸುಖೋಪವಿಷ್ಟೈಶ್ಚ ಶುದ್ಧಭಾವೈಶ್ಚ ॥೭೨॥

ಯೈರ್ಲೇಖಕಗಮಕಸಹಾಯಾಸ್ಸಹ ಸಿದ್ಧಿಭಿರ್ಘಾತಾಃ ।<br/>
ನಾತ್ಯಾಸನೈರ್ನದೂರಸಂಸ್ಥಿತೈಃ ಪ್ರೇಕ್ಷಕೈಸ್ತು ಭವಿತವ್ಯಮ್ ॥೭೩॥

ತೇಷಾಮಾಸನಯೋಗೋ ದ್ವಾದಶಹಸ್ತಸ್ಥಿತಃ ಕಾರ್ಯಃ ।<br/>
ಯಾನಿ ವಿಹಿತಾನಿ ಪೂರ್ವಂ  ಸಿದ್ಧಿಸ್ಥಾನಾನಿ ತಾನಿ ಲಕ್ಷ್ಯಾಣಿ ॥೭೪॥

ಘಾತಾಶ್ಚ ಲಕ್ಷಣೀಯಾಃ ಪ್ರಯೋಗತೋ ನಾಟ್ಯಯೋಗೇ ತು ।<br/>
ದೈವಾದ್ಘಾತಸಮುತ್ಥಾಃ ಪರೋತ್ಥಿತಾ ವಾ ಬುಧೈರ್ನವೈರ್ಲೇಖ್ಯಾಃ ॥೭೫॥

ಘಾತಾ ನಾಟ್ಯಸಮುತ್ಥಾ ಹ್ಯಾತ್ಮಸಮುತ್ಥಾಸ್ತು ಲೇಖ್ಯಾಃ ಸ್ಯುಃ ।<br/>
ಘಾತಾ ಯಸ್ಯ ತ್ವಲ್ಪಾಃ ಸಂಖ್ಯಾತಾಃ ಸಿದ್ಧಯಶ್ಚ ಬಹುಲಾಃ ಸ್ಯುಃ ॥೭೬॥

ವಿದಿತಂ ಕೃತ್ವಾ ರಾಜ್ಞಸ್ತಸ್ಮೈ ದೇಯಾ ಪತಾಕಾ ಹಿ ।<br/>
ಸಿಧ್ಯತಿಶಯಾತ್ಪತಾಕಾ ಸಮಸಿದ್ಧೌ ಪಾರ್ಥಿವಾಜ್ಞಯಾ ದೇಯಾ ॥೭೭॥

ಅಥ ನರಪತಿಃ ಸಮಃ ಸ್ಯಾದುಭಯೋರಪಿ ಸಾ ತದಾ ದೇಯಾ ।<br/>
ಏವಂ ವಿಧಿಜ್ಞೈರ್ಯಷ್ಟವ್ಯೋ ವ್ಯವಹಾರಃ ಸಮಂಜಸಾಮ್ ॥೭೮॥

ಸ್ವಸ್ಥಚಿತ್ತಸುಖಾಸಿನೈಃ ಸುವಿಶಿಷ್ಟೈರ್ಗುಣಾರ್ಥಿಭಿಃ ।<br/>
ವಿಮೃಶ್ಯ ಪ್ರೇಕ್ಷಕೈರ್ಗ್ರಾಹ್ಯಂ ಸರ್ವರಾಗಪರಾಂಗಮುಖೈಃ ॥೭೯॥

ಸಾಧನ ದೂಷಣಾಭಾಸಃ ಪ್ರಯೋಗಸಮಯಾಶ್ರಿತೈಃ ।<br/>
ಸಮತ್ವಮಂಗಮಾಧುರ್ಯಂ ಪಾಠ್ಯಂ ಪ್ರಕೃತಯೋ ರಸಾಃ ॥೮೦॥

ವಾದ್ಯಂ ಗಾನಂ ಸನೇಪಥ್ಯಮೇತಜ್ಜ್ಞೇಯಂ ಪ್ರಯತ್ನತಃ ।<br/>
ಗೀತವಾದಿತ್ರತಾಲೇನ ಕಲಾಂತರಕಲಾಸು ಚ ॥೮೧॥

ಉಅದಂಗಂ ಕ್ರಿಯತೇ ನಾಟ್ಯಂ ಸಮಂತಾತ್ ಸಮಮುಚ್ಯತೇ ।<br/>
ಅಂಗೋಪಾಂಗಸಮಾಯುಕ್ತಂ ಗೀತತಾಲಲಯಾನ್ವಿತಮ್ ॥೮೨॥

ಗಾನವಾದ್ಯಸಮತ್ವಂ ಚ ತದ್ಬುಧೈಃ ಸಮಮುಚ್ಯತೇ ।<br/>
ಸನಿರ್ಭುಗ್ನಮುರಃ ಕೃತ್ವಾ ಚತುರಶ್ರಕ್ರುತೌ ಕರೌ ॥೮೩॥

ಗ್ರೀವಾಂಚಿತಾ ತಥಾ ಕರ್ಯಾ ತ್ವಂಗಮಾಧುರ್ಯಮೇವ ಚ ।<br/>
ಪೂರ್ವ್ರೋಕ್ತಾನೀಹ ಶೇಷಾಣಿ ಯಾನಿ ದ್ರವ್ಯಾಣಿ ಸಾಧಕೈ ಹ್॥೮೪॥

ವದ್ಯಾದೀನಾಂ ಪುನರ್ವುಪ್ರಾ ಲಕ್ಷಣಂ ಸನ್ನಿಬೋಧತ ।<br/>
ವಾದ್ಯಪ್ರಭೃತಯೋ ಗಾನಂ ವಾದ್ಯಮಾಣಾನಿ ನಿರ್ದಿಶೇತ್ ॥೮೫॥

ಯಾನಿ ಸ್ಥಾನಾನಿ ಸಿದ್ಧೀನಾಂ ತೈಃ ಸಿದ್ಧಿಂ ತು ಪ್ರಕಾಶಯೇತ್ ।<br/>
ಹರ್ಷಾದಂಗಸಮುದ್ಭೂತಾಂ ನಾನಾರಸಸಮುತ್ಥಿತಾಮ್ ॥೮೬॥

ವಾರಕಾಲಾಸ್ತು ವಿಜ್ಞೇಯಾ ನಾಟ್ಯಜ್ಞೈರ್ವಿವಿಧಾಶ್ರಯಾಃ ।<br/>
ದಿವಸೈಶ್ಚೈವ ರಾತ್ರಿಶ್ಚ ತಯೋರ್ವಾರಾನ್ ನಿಬೋಧತ ॥೮೭॥

ಪೂರ್ವಾಹ್ಣಸ್ತ್ವಥ ಮಧ್ಯಾಹ್ನಸ್ತ್ವಪರಾಹ್ಣಸ್ತಥೈವ ಚ ।<br/>
ದಿವಾ ಸಮುತ್ಥಾ ವಿಜ್ಞೇಯಾ ನಾಟ್ಯವಾರಾಃ ಪ್ರಯೋಗತಃ ॥೮೮॥

ಪ್ರಾದೋಷಿಕಾರ್ಧರಾತ್ರಿಶ್ಚ ತಥಾ ಪ್ರಾಭಾತಿಕೋಽಪರಃ ।<br/>
ನಾಟ್ಯವಾರಾ ಭವಂತ್ಯೇತೇ ರಾತ್ರಾವಿತ್ಯನುಪೂರ್ವಶಃ ॥೮೯॥

ಏತೇಷಾಂ ಅತ್ರ ಯದ್ಯೋಜ್ಯಂ ನಾಟ್ಯಕಾರ್ಯಂ ರಸಾಶ್ರಯಮ್ ।<br/>
ತದಹಂ ಸಂಪ್ರವಕ್ಷ್ಯಾಮಿ ವಾರಕಾಲಸಮಾಶ್ರಯಮ್ ॥೯೦॥

ಯಚ್ಛ್ರೋತ್ರರಮಣೀಯಂ ಸ್ಯಾದ್ಧರ್ಮೋತ್ಥನಕೃತಂ ಚ ಯತ್ ।<br/>
ಪೂರ್ವಾಹ್ಣೇ ತತ್ಪ್ರಯೋಕ್ತವ್ಯಂ ಶುದ್ಧಂ ವಾ ವಿಕೃತಂ ತಥಾ ॥೯೧॥

ಸತ್ತ್ವೋತ್ಥಾನಗುಣೈರ್ಯುಕ್ತಂ ವಾದ್ಯಭೂಯಿಷ್ಠಮೇವ ಚ ।<br/>
ಪುಷ್ಕಲಂ ಸತ್ತ್ವಯುಕ್ತಂ ಚ ಅಪರಾಹ್ಣೇ ಪ್ರಯೋಜಯೇತ್ ॥೯೨॥

ಕೈಶಿಕೀವೃತ್ತಿಸಂಯುಕ್ತಂ ಶೃಂಗಾರಸಸಂಶ್ರಯಮ್ ।<br/>
ನೃತ್ಯವಾದಿತ್ರಗೀತಾಢ್ಯಂ ಪ್ರದೋಷೇ ನಾಟ್ಯಮಿಷ್ಯತೇ ॥೯೩॥

ಯನ್ನರ್ಮಹಾಸ್ಯಬಹುಲಂ ಕರುಣಪ್ರಾಯಮೇವ ಚ  ।<br/>
ಪ್ರಭಾತಕಾಲೇ ತತ್ಕಾರ್ಯಂ ನಾಟ್ಯಂ ನಿದ್ರಾವಿನಾಶನಮ್ ॥೯೪॥

ಅರ್ಧರಾತ್ರೇ ನಿಯುಂಜೀತ ಸಮಧ್ಯಾಹ್ನೇ ತಥೈವ ಚ ।<br/>
ಸಂಧ್ಯಾಭೋಜನಕಾಲೇ ಚ ನಾಟ್ಯಂ ನೈವ ಪ್ರಯೋಜಯೇತ್ ॥೯೫॥

ಏವಂ ಕಾಲಂ ಚ ದೇಶಂ ಚ ಸಮೀಕ್ಷ್ಯ ಚ ಬಲಾಬಲಮ್ ।<br/>
ನಿತ್ಯಂ ನಾಟ್ಯಂ ಪ್ರಯುಂಜೀತ ಯಥಾಭಾವಂ ಯಥಾರಸಮ್ ॥೯೬॥

ಅಥವ ದೇಶಕಾಲೌ ಚ ನ ಪರೀಕ್ಷ್ಯೌ ಪ್ರಯೋಕ್ತೃಭಿಃ
ಯಥೈವಾಜ್ಞಾಪಯೇದ್ಭರ್ತಾ ತದಾ ಯೋಜ್ಯಮಸಂಶಯಮ್। । ೯೭॥

ತಥಾ ಸಮುದಿಆತಾಶ್ಚೈವ ವಿಜ್ಞೇಯಾ ನಾಟಕಾಶ್ರಿತಾಃ ।<br/>
ಪಾತ್ರಂ ಪ್ರಯೋಗಮೃದ್ಧಿಶ್ಚ ವಿಜ್ಞೇಯಾಸ್ತು ತ್ರಯೋ ಗುಣಾಃ ॥೯೮॥

ಬುದ್ಧಿಮತ್ವಂ ಸುರೂಪತ್ವಂ ಲಯತಾಲಜ್ಞತಾ ತಥಾ ।<br/>
ರಸಭಾವಜ್ಞತಾ ಚೈವ ವಯಸ್ಸ್ಥತ್ವಂ ಕುತೂಹಲಮ್ ॥೯೯॥

ಗ್ರಹಣಂ ಧಾರಣಂ ಚೈವ ಗಾತ್ರಾವೈಕಲ್ಯಮೇವ ಚ ।<br/>
ನಿಜಸಾಧ್ವಸತೋತ್ಸಾಹ ಇತಿ ಪಾತ್ರಗತೋ ವಿಧಿಃ ॥೧೦೦॥

ಸುವಾದ್ಯತಾ ಸುಗಾನತ್ವಂ ಸುಪಾಠ್ಯತ್ವಂ ತಥೈವ ಚ ।<br/>
ಶಾಸ್ತ್ರಕರ್ಮಸಮಾಯೋಗಃ ಪ್ರಯೋಗ ಇತಿ ಸಂಜ್ಞಿತಃ ॥೧೦೧॥

ಶುಚಿಭೂಷಣತಾಯಾಂ ತು ಮಾಲ್ಯಾಭರಣವಾಸಸಾಮ್ ।<br/>
ವಿಚಿತ್ರರಚನಾ ಚೈವ ಸಮೃದ್ಧಿರಿತಿ ಸಂಜ್ಞಿತಾ ॥೧೦೨॥

ಯದಾ ಸಮುದಿತಾಃ ಸರ್ವೇ ಏಕೀಭೂತಾ ಭವಂತಿ ಹಿ ।<br/>
ಅಲಂಕಾರಾಃ ಸಕುತಪಾ ಮಂತವ್ಯೋ ನಾಟಕಾಶ್ರಯಾಃ ॥೧೦೩॥

ಏತದುಕ್ತಂ ದ್ವಿಜಶ್ರೇಷ್ಠಾಃ ಸಿದ್ಧೀನಾಂ ಲಕ್ಷಣಂ ಮಯಾ ।<br/>
ಅತ ಊರ್ಧ್ವಂ ಪ್ರವಕ್ಷ್ಯಾಮ್ಯಾತೋದ್ಯಾನಾಂ ವಿಕಲ್ಪನಮ್ ॥೧೦೪॥

ಇತಿ ಭಾರತೀಯೇ ನಾಟ್ಯಶಾಸ್ತ್ರೇ ಸಿದ್ಧಿವ್ಯಂಜಕೋ
ನಾಮ ಸಪ್ತವಿಂಶೋಽಧ್ಯಾಯಃ ॥

---

[← Previous](chapter_26.html) | [Next →](chapter_28.html)
