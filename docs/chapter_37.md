# ನಾಟ್ಯಶಾಸ್ತ್ರ ಅಧ್ಯಾಯ ೩೭ 

## ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್

### ಅಥ ಸಪ್ತತ್ರಿಂಶೋಽಧ್ಯಾಯಃ । 

ಕಸ್ಯಚಿತ್ತ್ವಥ ಕಾಲಸ್ಯ ನಹುಷೋ ನಾಮ ಪಾರ್ಥಿವಃ ।<br/>
ಪ್ರಾಪ್ತವಾನ್ ದೇವರಾಜ್ಯಂ ಹಿ ನಯಬುದ್ಧಿಪರಾಕ್ರಮಃ ॥೧ ॥

ಪ್ರಶಶಾಸ ತದಾ ರಾಜ್ಯಂ ದೇವೈರ್ವ್ಯುಷ್ಟಿಮವಾಪ್ನುವನ್ ।<br/>
ಗಾಂಧರ್ವಂ ಚೈಅ ನಾಟ್ಯಂ ಚ ದೃಷ್ಟ್ವಾ ಚಿಂತಾಮುಪಾಗಮತ್ ॥೨ ॥

ಸ ಚಿಂತಯಿತ್ವಾ ಮನಸಾ ಕಥಮೇಷ ಗೃಹೇ ಮಮ ।<br/>
ನಾಟ್ಯಪ್ರಯೋಗೋ ಹಿ ಭವೇದಿತಿ ಸಾದರ ಏವ ಸನ್ ॥೩ ॥

ಕೃತಾಂಜಲಿಃ ಪ್ರಯೋಗಾರ್ಥಂ ಪ್ರೋಕ್ತವಾಂಸ್ತು ಸುರಾನ್ ನೃಪಃ ।<br/>
ಅಪ್ಸರೋಭಿರಿದಂ ಸಾರ್ಧಂ ನಾಟ್ಯಂ ಭವತು ಮೇ ಗೃಹೇ ॥೪ ॥

ಪ್ರತ್ಯುಕ್ತಶ್ಚ ತತೋ ದೇವೈರ್ಬೃಹಸ್ಪತಿಪುರೋಗಮೈಃ ।<br/>
ದಿವ್ಯಾಂಗನಾನಾಂ ನೈವೇಹ ಮಾನುಷೈಃ ಸಹ ಸಂಗತಿಃ ॥೫ ॥

ಹಿತಂ ಪಥ್ಯಂ ಚ ವಕ್ತವ್ಯೋ ಭವಾನ್ ಸ್ವರ್ಗಾಧಿಪೋ ಹಿ ಯತ್ ।<br/>
ಆಚಾರ್ಯಾಸ್ತತ್ರ ಗಚ್ಛಂತು ಗತ್ವಾ ಕುರ್ವಂತು ತೇ ಪ್ರಿಯಮ್ ॥೬ ॥

ಪ್ರೋಕ್ತವಾಂಸ್ತು ತತೋ ಮಾಂ ತು ನೃಪತಿಃ ಸ ಕೃತಾಂಜಲಿಃ ।<br/>
ಇದಮಿಚ್ಛಾಮಿ ಭಗವನ್ ನಾಟ್ಯಮುರ್ವ್ಯಾಂ ಪ್ರತಿಷ್ಠಿತಮ್ ॥೭ ॥

ಪೂರ್ವಮಾಚಾರ್ಯಕಂ ಚೈವ ಭವತಾಽಭಿಹಿತಂ ಶ್ರುತಮ್ ।<br/>
ವ್ಯಕ್ತಭಾವಾತ್ವಿದಂ ಲಬ್ಧಂ ತ್ವತ್ಸಕಾಶಾದ್ ದ್ವಿಜೋತ್ತಮ ॥೮ ॥

ಪಿತಾಮಹಗೃಹೇಽಸ್ಮಾಕಂ ತದಂತಃಪುರೇ ಜನೇ ।<br/>
ಪಿತಾಮಹಕ್ರಿಯಾಯುಕ್ತ ಮುರ್ವಶ್ಯಾಂ ಸಂಪ್ರವರ್ತಿತಮ್ ॥೯ ॥

ತಸ್ಯಾಃ ಪ್ರಣಾಶಶೋಕೇನ ಉನ್ಮಾದೋಪರತೇ ನೃಪೇ ।<br/>
ವಿಪನ್ನೇಽಂತಃಪುರಜನೇ ಪುನರ್ನಾಶಮುಪಾಗತಮ್ ॥೧೦ ॥

ಪ್ರಕಾಶಮೇತದಿಚ್ಛಾಮೋ ಭೂಯಸ್ತತ್ ಸಂಪ್ರಯೋಜಿತಮ್ ।<br/>
ತಿಥಿಯಜ್ಞಕ್ರಿಯಾಸ್ವೇತದ್ ಯಥಾ ಸ್ಯಾನ್ ಮಂಗಲೈಃ ಶುಭೈಃ ॥೧೧ ॥

ತಸ್ಮಿನ್ ಮಮ ಗೃಹೇ ಬದ್ಧಂ ನಾನಾಪ್ರಕೃತಿಸಂಶ್ರಯಮ್ ।<br/>
ಸ್ತ್ರೀಣಾಂ ಲಲಿತವಿನ್ಯಾಸೈರ್ಯತೋ ನಃ ಪ್ರಥಯಿಷ್ಯತಿ ॥೧೨ ॥

ತಥಾಽಸ್ತ್ವಿತಿ ಮಯಾ ಪ್ರೋಕ್ತೋ ನಹುಷಃ ಪಾರ್ಥಿವಸ್ತದಾ ।<br/>
ಸುತಾಶ್ಚಾಹೂಯ ಸಂಪ್ರೋಕ್ತಾ ಸಾಮಪೂರ್ವಂ ಸುರೈಃ ಸಹ ॥೧೩ ॥

ಅಯಂ ಹಿ ನಹುಷೋ ರಾಜಾ ಯಾಚತೇ ನಃ ಕೃತಾಂಜಲಿಃ ।<br/>
ಗಮ್ಯತಾಂ ಸಹಿತೈರ್ಭೂಮಿಂ ಪ್ರಯೋಕ್ತುಂ ನಾಟ್ಯಮೇವ ಚ ॥೧೪ ॥

ಕರಿಷ್ಯಮಶ್ಚ ಶಾಪಾಂತಮಸ್ಮಿನ್ ಸಮ್ಯಕ್ ಪ್ರಯೋಜಿತೇ ।<br/>
ಬ್ರಾಹ್ಮಣಾನಾಂ ನೃಪಾಣಾಂ ಚ ಭವಿಷ್ಯಥ ನ ಕುತ್ಸಿತಾಃ ॥೧೫ ॥

ತತ್ರ ಗತ್ವಾ ಪ್ರಯುಜ್ಯಂತಾಂ ಪ್ರಯೋಗಾನ್ ವಸುಧಾತಲೇ ।<br/>
ನ ಶಕ್ಯಂ ಚಾನ್ಯಥಾ ಕರ್ತುಂ ವಚನಂ ಪಾರ್ಥಿವಸ್ಯ ಹಿ ॥೧೬ ॥

ಅಸ್ಮಾಕಂ ಚೈವ ಸರ್ವೇಷಾಂ ನಹುಷಸ್ಯ ಮಹಾತ್ಮನಃ ।<br/>
ಆತ್ಮೋಪದೇಶಸಿದ್ಧಂ ಹಿ ನಾಟ್ಯಂ ಪ್ರೋಕ್ತಂ ಸ್ವಯಂಭುವಾ ॥೧೭ ॥

ಶೇಷಮುತ್ತರತಂತ್ರೇಣ ಕೋಹಲಸ್ತು ಕರಿಷ್ಯತಿ ।<br/>
ಪ್ರಯೋಗಃ ಕಾರಿಕಾಶ್ಚೈವ ನಿರುಕ್ತಾನಿ ತಥೈವ ಚ ॥೧೮ ॥

ಅಪ್ಸರೋಭಿರಿದಂ ಸಾರ್ಧಂ ಕ್ರೀಡನೀಯಕಹೇತುಕಮ್ ।<br/>
ಅಧಿಷ್ಠಿತಂ ಮಯಾ ಸ್ವರ್ಗೇ ಸ್ವಾತಿನಾ ನಾರದೇನ ಚ ॥೧೯ ॥

ತತಶ್ಚ ವಸುಧಾಂ ಗತ್ವಾ ನಹುಷಸ್ಯ ಗೃಹೇ ದ್ವಿಜಾಃ ।<br/>
ಸ್ತ್ರೀಣಾಂ ಪ್ರಯೋಗಂ ಬಹುಧಾ ಬದ್ಧವಂತೋ ಯಥಾಕ್ರಮಮ್ ॥೨೦ ॥

ಅತ್ರೋಪಭೋಗತಸ್ತೇ ತು ಮಾನುಷೀಷು ಮಾಮಾತ್ಮಜಾಃ ।<br/>
ಬದ್ಧವಂತೋಽಧಿಕಸ್ನೇಹಂ ತಾಸು ತದ್ ದ್ವಿಜಸತ್ತಮಾಃ ॥೨೧ ॥

ಪುತ್ರಾನುತ್ಪಾದ್ಯ ವಧ್ವಾ ಚ ಪ್ರಯೋಗಂ ಚ ಯಥಾಕ್ರಮಮ್ ।<br/>
ಬ್ರಹ್ಮಣಾ ಸಮನುಜ್ಞಾತಾಃ ಪ್ರಾಪ್ತಾಃ ಸ್ವರ್ಗಂ ಪುನಃ ಸುತಾಃ ॥೨೨ ॥

ಏವಮುರ್ವೀತಲೇ ನಾಟ್ಯಂ ಶಿಷ್ಯೈಃ ಸಮವತಾರಿತಮ್ ।<br/>
ಭರತಾನಾಂ ಚ ವಂಶೋಽಯಂ ಭವಿಷ್ಯಂ ಚ ಪ್ರವರ್ತಿತಃ ॥೨೩ ॥

ಕೋಹಲಾದಿಭಿರೇವಂ ತು ವತ್ಸಶಾಂಡಿಲ್ಯಧೂರ್ತಿತೈಃ ।<br/>
ಮತ್ಯಧರ್ಮಕ್ರಿಯಾಯುಕ್ತೈಃ ಕಶ್ಚಿತ್ಕಾಲಮವಸ್ಥಿತೈಃ ॥೨೪ ॥

ಏತಚ್ಛಾತ್ರಂ ಪ್ರಣೀತಂ ಹಿ ನಾರಾಣಾಂ ಬುದ್ಧಿವರ್ಧನಮ್ ।<br/>
ತ್ರೈಲೋಕ್ಯಸ್ಯ ಕ್ರಿಯೋಪೇತಂ ಸರ್ವಶಾಸ್ತ್ರನಿದರ್ಶನಮ್ ।<br/>
ಮಂಗಲ್ಯಂ ಲಲಿತಂ ಚೈವ ಬ್ರಹ್ಮಣೋ ವದನೋದ್ಭವಮ್ ॥೨೫ ॥

ಯ ಇದಂ ಶ್ರುಣುಯಾನ್ ನಿತ್ಯಂ ಪ್ರೋಕ್ತಂ ಚೇದಂ ಸ್ವಯಂಭುವಾ ।<br/>
ಕುರ್ಯಾತ್ ಪ್ರಯೋಗಂ ಯಶ್ಚೈವಮಥವಾಽಧೀತವಾನ್ ನರಃ ॥೨೬ ॥

ಯಾ ಗತಿರ್ವೇದವಿದುಷಾಂ ಯಾ ಗತಿರ್ಯಜ್ಞಕಾರಿಣಾಮ್ ।<br/>
ಯಾ ಗತಿರ್ದಾನಶೀಲಾನಾಂ ತಾಂ ಗತಿಂ ಪ್ರಾಪ್ನುಯಾದ್ಧಿ ಸಃ ॥೨೭ ॥

ದಾನಧರ್ಮೇಷು ಸರ್ವೇಷು ಕೀರ್ತ್ಯತೇ ತು ಮಹತ್ ಫಲಮ್ ।<br/>
ಪ್ರೇಕ್ಷಣೀಯಪ್ರದಾನಂ ಹಿ ಸರ್ವದಾನೇಷು ಶಸ್ಯತೇ ॥೨೮ ॥

ನ ತಥಾ ಗಂಧಮಾಲ್ಯೇನ ದೇವಾಸ್ತುಷ್ಯಂತಿ ಪೂಜಿತಾಃ ।<br/>
ಯಥಾ ನಾಟ್ಯಪ್ರಯೋಗಸ್ಥೈರ್ನಿತ್ಯಂ ತುಷ್ಯಂತಿ ಮಂಗಲೈಃ ॥೨೯ ॥

ಗಾಂಧರ್ವಂ ಚೇಹ ನಾಟ್ಯಂ ಚ ಯಃ ಸಮ್ಯಕ್ ಪರಿಪಾಲಯೇತ್ ।<br/>
ಸ ಈಶ್ವರಗಣೇಶಾನಾಂ ಲಭತೇ ಸದ್ಗತಿಂ ಪರಾಮ್ ॥೩೦ ॥

ಏವಂ ನಾಟ್ಯಪ್ರಯೋಗೇ ಬಹುವಿಧಿವಿಹಿತಂ ಕರ್ಮಶಾಸ್ತ್ರಂ ಪ್ರಣೀತಮ್ ।<br/>
ನೋಕ್ತಂ ಯಚ್ಚಾತ್ರ ಲೋಕಾದನುಕೃತಿಕರಣಾತ್ ।<br/>
ಸಂವಿಭಾವ್ಯಂ ತು ತಜ್ಜ್ಞೈಃ ॥

ಕಿಂ ಚಾನ್ಯತ್ ಸಂಪ್ರಪೂರ್ಣಾ ಭವತು ವಸುಮತೀ ನಷ್ಟದುರ್ಭಿಕ್ಷರೋಗಾ ।<br/>
ಶಾಂತಿರ್ಗೋಬ್ರಾಹ್ಮಣಾನಾಂ ಭವತು ನರಪತಿಃ ಪಾತು ಪೃಥ್ವೀಂ ಸಮಗ್ರಾಮ್ ॥೩೧ ॥

ಇತಿ ಭರತೀಯೇ ನಾಟ್ಯಶಾಸ್ತ್ರೇ ಗುಹ್ಯತತ್ತ್ವಕಥನಾಧ್ಯಾಯಃ ಸಪ್ತತ್ರಿಂಶಃ ॥೩೭॥

॥ನಾಟ್ಯಶಾಸ್ತ್ರಂ ಸಂಪೂರ್ಣಮ್ ॥

---

[← Previous](chapter_36.md)  
