---
layout: default
---
# ನಾಟ್ಯಶಾಸ್ತ್ರ ಅಧ್ಯಾಯ ೩ 

## ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್

### ಅಥ ತೃತೀಯೋಧ್ಯಾಯಃ । 

ಸರ್ವಲಕ್ಷಣಸಂಪನ್ನೇ ಕೃತೇ ನಾಟ್ಯಗೃಹೇ ಶುಭೇ ।<br/>
ಗಾವೋ ವಸೇಯುಃ ಸಪ್ತಾಹಂ ಸಹ ಜಪ್ಯಪರೈರ್ದ್ವಿಜೈಃ ॥೧॥

ತತೋಽಧಿವಾಸಯೇದ್ವೇಶ್ಮ ರಂಗಪೀಠಂ ತಥೈವ ಚ ।<br/>
ಮಂತ್ರಪೂತೇನ ತೋಯೇನ ಪ್ರೋಕ್ಷಿತಾಂಗೋ ನಿಶಾಗಮೇ ॥೨॥

ಯಥಾಸ್ಥಾನಾಂತರಗತೋ ದೀಕ್ಷಿತಃ ಪ್ರಯತಃ ಶುಚಿಃ ।<br/>
ತ್ರಿರಾತ್ರೋಪೋಷಿತೋ ಭೂತ್ವಾ ನಾಟ್ಯಾಚಾರ್ಯೋಽಹತಾಂಬರಃ ॥೩॥

ನಮಸ್ಕೃತ್ಯ ಮಹಾದೇವಂ ಸರ್ವಲೋಕೋದ್ಭವಂ ಭವಮ್ ।<br/>
ಜಗತ್ಪಿತಾಮಹಂ ಚೈವ ವಿಷ್ಣುಮಿಂದ್ರಂ ಗುಹಂ ತಥಾ ॥೪॥

ಸರಸ್ವತೀಂ ಚ ಲಕ್ಷ್ಮೀಂ ಚ ಸಿದ್ಧಿಂ ಮೇಧಾಂ ಧೃತಿಂ ಸ್ಮೃತಿಮ್ ।<br/>
ಸೋಮಂ ಸೂರ್ಯಂ ಚ ಮರುತೋ ಲೋಕಪಾಲಾಂಸ್ತಥಾಶ್ವಿನೌ ॥೫॥

ಮಿತ್ರಮಗ್ನಿಂ ಸುರಾನ್ವರ್ಣಾನ್ ರುದ್ರಾನ್ಕಾಲಂ ಕಲಿಂ ತಥಾ ।<br/>
ಮೃತ್ಯುಂ ಚ ನಿಯತಿಂ ಚೈವ ಕಾಲದಂಡಂ ತಥೈವ ಚ ॥೬॥

ವಿಷ್ಣುಪ್ರಹರಣಂ ಚೈವ ನಾಗರಾಜಂ ಚ ವಾಸುಕಿಮ್ ।<br/>
ವಜ್ರಂ ವಿದ್ಯುತ್ಸಮುದ್ರಾಂಶ್ಚ ಗಂಧರ್ವಾಪ್ಸರಸೋ ಮುನೀನ್ ॥೭॥

ಭೂತಾನ್ ಪಿಶಾಚಾನ್ ಯಕ್ಷಾಂಶ್ಚ ಗುಹ್ಯಕಾಂಶ್ಚ ಮಹೇಶ್ವರಾನ್ ।<br/>
ಅಸುರಾನ್ನಾಟ್ಯವಿಘ್ನಾಂಶ್ಚ ತಥಾಽನ್ಯಾಂದೈತ್ಯರಾಕ್ಷಸಾನ್ ॥೮॥

ತಥಾ ನಾಟ್ಯಕುಮಾರೀಶ್ಚ ಮಹಾಗ್ರಾಮಣ್ಯಮೇವ ಚ ।<br/>
ಯಕ್ಷಾಂಶ್ಚ ಗುಹ್ಯಕಾಂಶ್ಚೈವ ಭೂತಸಂಘಾಸ್ತಥೈವ ಚ ॥೯॥

ಏತಾಂಶ್ಚಾನ್ಯಾಂಶ್ಚ ದೇವರ್ಷೀನ್ಪ್ರಣಮ್ಯ ರಚಿತಾಂಜಲಿಃ ।<br/>
ಯಥಾಸ್ಥಾನಾಂತರಗತಾನ್ಸಮಾವಾಹ್ಯ ತತೋ ವದೇತ್ ॥೧೦॥

ಭವದ್ಭಿರ್ನೋ ನಿಶಾಯಾಂ ತು ಕರ್ತವ್ಯಃ ಸಂಪರಿಗ್ರಹಃ ।<br/>
ಸಾಹಾಯ್ಯಂ ಚೈವ ದಾತವ್ಯಮಸ್ಮಿನ್ನಾಟ್ಯೇ ಸಹಾನುಗೈಃ ॥೧೧॥

ಸಂಪೂಜ್ಯ ಸರ್ವಾನೇಕತ್ರ ಕುತಪಂ ಸಂಪ್ರಯುಜ್ಯ ಚ ।<br/>
ಜರ್ಜರಾಯ ಪ್ರಯುಂಜೀತ  ಪೂಜಾಂ ನಾಟ್ಯಪ್ರಸಿದ್ಧಯೇ ॥೧೨॥

ತ್ವಂ ಮಹೇಂದ್ರಪ್ರಹರಣಂ ಸರ್ವದಾನವಸೂದನಮ್ ।<br/>
ನಿರ್ಮಿತಸ್ಸರ್ವದೇವೈಶ್ಚ ಸರ್ವವಿಘ್ನನಿಬರ್ಹಣ ॥೧೩॥

ನೃಪಸ್ಯ ವಿಜಯಂ ಶಂಸ ರಿಪೂಣಾಂ ಚ ಪರಾಜಯಮ್ ।<br/>
ಗೋಬ್ರಾಹ್ಮಣಶಿವಂ ಚೈವ ನಾಟ್ಯಸ್ಯ ಚ ವಿವರ್ಧನಮ್ ॥೧೪॥

ಏವಂ ಕೃತ್ವಾ ಯಥಾನ್ಯಾಯಮುಪಾಸ್ಯಂ ನಾಟ್ಯಮಂಡಪೇ ।<br/>
ನಿಶಾಯಾಂ ತು ಪ್ರಭಾತಾಯಾಂ ಪೂಜನಂ ಪ್ರಕ್ರಮೇದಿಹ ॥೧೫॥

ಆರ್ದ್ರಾಯಾಂ ವಾ ಮಘಾಯಾಂ ವಾ ಯಾಮ್ಯೇ ಪೂರ್ವೇಷು ವಾ ತ್ರಿಷು ।<br/>
ಆಶ್ಲೇಷಾಮೂಲಯೋರ್ವಾಪಿ ಕರ್ತವ್ಯಂ ರಂಗಪೂಜನಮ್ ॥೧೬॥

ಆಚಾರ್ಯೇಣ ತು ಯುಕ್ತೇನ ಶುಚಿನಾ ದೀಕ್ಷಿತೇನ ಚ ।<br/>
ರಂಗಸ್ಯೋದ್ಯೋತನಂ ಕಾರ್ಯಂ ದೇವತಾನಾಂ ಚ ಪೂಜನಮ್ ॥೧೭॥

ದಿನಾಂತೇ ದಾರುಣೇ ಘೋರೇ ಮುಹೂರ್ತೇ ಯಮದೈವತೇ ।<br/>
ಆಚಮ್ಯ ತು ಯಥಾನ್ಯಾಯಂ ದೇವತಾ ವೈ ನಿವೇಶಯತ್ ॥೧೮॥

ರಕ್ತಾಃ ಪ್ರತಿಸರಾಃ ಸೂತ್ರಂ ರಕ್ತಗಂಧಾಶ್ಚ ಪೂಜಿತಾಃ ।<br/>
ರಕ್ತಾಃ ಸುಮನಸಶ್ಚೈವ ಯಚ್ಚ ರಕ್ತಂ ಫಲಂ ಭವೇತ್ ॥೧೯॥

ಯವೈಸ್ಸಿದ್ಧಾರ್ಥಕೈರ್ಲಾಜೈರಕ್ಷತೈಃ ಶಾಲಿತಂಡುಲೈಃ ।<br/>
ನಾಗಪುಷ್ಪಸ್ಯ ಚೂರ್ಣೇನ ವಿತುಷಾಭಿಃ ಪ್ರಿಯಂಗುಭಿಃ ॥೨೦॥

ಏತೈರ್ದ್ರವ್ಯೈರ್ಯುತಂ ಕುರ್ಯಾದ್ದೇವತಾನಾಂ ನಿವೇಶನಮ್ ।<br/>
ಆಲಿಖೇನ್ಮಂಡಲಂ ಪೂರ್ವಂ ಯಥಾಸ್ಥಾನಂ ಯಥಾವಿಧಿಃ ॥೨೧॥

ಸಮಂತಸ್ತಶ್ಚ ಕರ್ತವ್ಯಂ  ಹಸ್ತಾ ಷೋಡಶ ಮಂಡಲಮ್ ।<br/>
ದ್ವಾರಾಣಿ ಚಾತ್ರ ಕುರ್ವೀತ ವಿಧಾನೇನ ಚತುರ್ದಿಶಮ್ ॥೨೨॥

ಮಧ್ಯೇ ಚೈವಾತ್ರ ಕರ್ತವ್ಯೇ ದ್ವೇ ರೇಖೇ ತಿರ್ಯಗೂರ್ಧ್ವಗೇ ।<br/>
ತಯೋಃ ಕಕ್ಷ್ಯಾವಿಭಾಗೇನ ದೈವತಾನಿ ನಿವೇಶಯತ್ ॥೨೩॥

ಪದ್ಮೋಪವಿಷ್ಟಂ ಬ್ರಹ್ಮಾಣಂ ತಸ್ಯ ಮಧ್ಯೇ ನಿವೇಶಯೇತ್ ।<br/>
ಆದೌ ನಿವೇಶ್ಯೋ ಭಗವಾನ್ಸಾರ್ಧಂ ಭೂತಗಣೈಃ ಶಿವಃ ॥೨೪॥

ನಾರಾಯಣೋ ಮಹೇಂದ್ರಶ್ಚ ಸ್ಕಂದಃ ಸೂರ್ಯೋಽಶ್ವಿನೌ ಶಶೀ ।<br/>
ಸರಸ್ವತೀ ಚ ಲಕ್ಷ್ಮೀಶ್ಚ ಶ್ರದ್ಧಾ   ಮೇಧಾ ಚ ಪೂರ್ವತಃ ॥೨೫॥

ಪೂರ್ವದಕ್ಷಿಣತೋ ವಹ್ನಿರ್ನಿವೇಶ್ಯಃ ಸ್ವಾಹಯಾ ಸಹ ।<br/>
ವಿಶ್ವೇದೇವಾಃ ಸಗಂಧರ್ವಾ ರುದ್ರಾಃ ಸರ್ಪಗಣಾಸ್ತಥಾ ॥೨೬॥

ದಕ್ಷಿಣೇನ ನಿವೇಶ್ಯಸ್ತು ಯಮೋ ಮಿತ್ರಶ್ಚ ಸಾನುಗಃ ।<br/>
ಪಿತೄನ್ಪಿಶಾಚಾನುರಗಾನ್ ಗುಹ್ಯಕಾಂಶ್ಚ ನಿವೇಶಯತ್ ॥೨೭॥

ನೈರೃತ್ಯಾಂ ರಾಕ್ಷಸಾಂಶ್ಚೈವ ಭೂತಾನಿ ಚ ನಿವೇಶಯತ್ ।<br/>
ಪಶ್ಚಿಮಾಯಾಂ ಸಮುದ್ರಾಂಶ್ಚ ವರುಣಂ ಯಾದಸಾಂ ಪತಿಮ್ ॥೨೮॥

ವಾಯವ್ಯಾಯಾಂ ದಿಶಿ ತಥಾ ಸಪ್ತ ವಾಯೂನ್ನಿವೇಶಯೇತ್ ।<br/>
ತತ್ರೈವ ವಿನಿವೇಶ್ಯಸ್ತು ಗರುಡಃ ಪಕ್ಷಿಭಿಃ ಸಹ ॥೨೯॥

ಉತ್ತರಸ್ಯಾಂ ದಿಶಿ ತಥಾ ಧನದಂ ಸಂನಿವಿಏಶಯೇತ್ ।<br/>
ನಾಟ್ಯಸ್ಯ ಮಾತೄಶ್ಚ ತಥಾ ಯಕ್ಷಾನಥ ಸಗುಹ್ಯಕಾನ್ ॥೩೦॥

ತಥೈವೋತ್ತರಪೂರ್ವಾಯಾಂ ನಂದ್ಯಾದ್ಯಾಂಶ್ಚ ಗಣೇಶ್ವರಾನ್ ।<br/>
ಬ್ರಹ್ಮರ್ಷಿಭೂತಸಂಘಾಂಶ್ಚ ಯಥಾಭಾಗಂ ನಿವೇಶಯತ್ ॥೩೧॥

ಸ್ತಂಭೇ ಸನತ್ಕುಮಾರಂ ತು ದಕ್ಷಿಣೇ ದಕ್ಷಮೇವ ಚ ।<br/>
ಗ್ರಾಮಣ್ಯಮುತ್ತರೇ ಸ್ತಂಭೇ ಪೂಜಾರ್ಥಂ ಸಂನಿವಿಶಯೇತ್ ॥೩೨॥

ಅನೇನೈಅವ ವಿಧಾನೇನ ಯಥಾಸ್ಥಾನಂ ಯಥಾವಿಧಿ ।<br/>
ಸುಪ್ರಸಾದಾನಿ ಸರ್ವಾಣಿ ದೈವತಾನಿ ನಿವೇಶಯತ್ ॥೩೩॥

ಸ್ಥಾನೇ ಸ್ಥಾನೇ ಯಥಾನ್ಯಾಯಂ ವಿನಿವೇಶ್ಯ ತು ದೇವತಾಃ ।<br/>
ತಾಸಾಂ ಪ್ರಕುರ್ವೀತ ತತಃ ಪೂಜನಂ ತು ಯಥಾರ್ಹತಃ ॥೩೪॥

ದೇವತಾಭ್ಯಸ್ತು ದಾತವ್ಯಂ ಸಿತಮಾಲ್ಯಾನುಲೇಪನಮ್ ।<br/>
ಗಂಧರ್ವವಹ್ನಿಸೂರ್ಯೋಭ್ಯೋ ರಕ್ತಮಾಲ್ಯಾನುಲೇಪನಮ್ ॥೩೫॥

ಗಂಧಂ ಮಾಲ್ಯಂ ಚ ಧೂಪಂ ಚ ಯಥಾವದನುಪೂರ್ವಶಃ ।<br/>
ದತ್ವಾ ತತಃ ಪ್ರಕುರ್ವೀತ ಬಲಿಂ ಪೂಜಾಂ ಯಥಾವಿಧಿಃ ॥೩೬॥

ಬ್ರಹ್ಮಾಣಂ ಮದುಕರ್ಪೇಣ ಪಾಯಸೇನ ಸರಸ್ವತೀಮ್ ।<br/>
ಶಿವವಿಷ್ಣುಮಹೇಂದ್ರಾದ್ಯಾಃ ಸಂಪೂಜ್ಯಾ ಮೋದಕೈರಥ ॥೩೭॥

ಘೃತೌದನೇನ ಹುತಭುಕ್ಸೋಮರ್ಕೌ ತು ಗುಡೌದನೈಃ ।<br/>
ವಿಶ್ವೇದೇವಾಃ ಸಗಂಧರ್ವಾ ಮುನಯೋ ಮಧುಪಾಯಸೈಃ ॥೩೮॥

ಯಮಮಿತ್ರೌ ಚ ಸಂಪೂಜ್ಯಾವಪೂಪೈರ್ಮೋದಕೈಸ್ತಥಾ ।<br/>
ಪಿತೄನ್ಪಿಶಾಚಾನುರಗಾನ್ ಸರ್ಪಿಃಕ್ಷೀರೇಣ ತರ್ಪಯೇತ್ ॥೩೯॥

ಪಕ್ವಾನೇನ ತು ಮಾಂಸೇನ ಸುರಾಸೀಥುಫಲಾಸವೈಃ ।<br/>
ಅರ್ಚಯೇದ್ಭೂತಸಂಘಾಂಶ್ಚ ಚಣಕೈಃ ಪಲಲಾಪ್ಲುತೈಃ ॥೪೦॥

ಅನೇನೈವ ವಿಧಾನೇನ ಸಂಪೂಜ್ಯಾ ಮತ್ತವಾರಣೀ ।<br/>
ಪಕ್ವಾಮೇನ ತು ಮಾಂಸೇನ ಸಂಪೂಜ್ಯಾ ರಕ್ಷಸಾಂ ಗಣಾಃ ॥೪೧॥

ಸುರಾಮಾಂಸಪ್ರದಾನೇಅನ ದಾನವಾನ್ಪ್ರತಿಪೂಜಯೇತ್ ।<br/>
ಶೇಷಾಂದೇವಗಣಾಂಸ್ತಜ್ಜ್ಞಃ ಸಾಪೂಪೋತ್ಕಾರಿಕೌದನೈಃ ॥೪೨॥

ಮತ್ಸ್ಯೈಶ್ಚ ಪಿಷ್ಟಭಕ್ಷ್ಯೈಶ್ಚ ಸಾಗರಾನ್ಸರಿತಸ್ತಥಾ ।<br/>
ಸಂಪೂಜ್ಯ ವರುಣಂ ಚಾಪಿ ದಾತವ್ಯಂ ಘೃತಪಾಯಸಮ್ ॥೪೩॥

ನಾನಾಫೂಲಫಲಶ್ಚಾಪಿ ಮುನೀನ್ಸಂಪ್ರತಿಪೂಜಯೇತ್ ।<br/>
ವಾಯೂಂಶ್ಚ ಪಕ್ಷಿಣಶ್ಚೈವ ವಿಚಿತ್ರೈರ್ಭಕ್ಷ್ಯಭೋಜನೈಃ ॥೪೪॥

ಮಾತೄರ್ನಾಟ್ಯಸ್ಯ ಸರ್ವಾಸ್ತಾ ಧನದಂ ಚ ಸಹಾನುಗೈಃ ।<br/>
ಅಪೂಪೈರ್ಲಾಜಿಕಾಮಿಶ್ರೈರ್ಭಕ್ಷ್ಯಭೋಜ್ಯೈಶ್ಚ ಪೂಜಯೇತ್ ॥೪೫॥

ಏವಮೇಷಾಂ ಬಲಿಃ ಕಾರ್ಯೋ ನಾನಾಭೋಜನಸಂಶ್ರಯಃ ।<br/>
ಪುನರ್ಮಂತ್ರವಿಧಾನೇನ ಬಲಿಕರ್ಮ ಚ ವಕ್ಷ್ಯತೇ ॥೪೬॥

ದೇವದೇವ ಮಹಾಭಾಗ ಸರ್ವಲೋಕಪಿತಾಮಹ ।<br/>
ಮಂತ್ರಪೂತಮಿಮಂ ಸರ್ವಂ ಪ್ರತಿಗೃಹ್ಣೀಷ್ವ ಮೇ ಬಲಿಮ್ ॥೪೭॥

ದೇವದೇವ ಮಹಾಭಾಗ ಗಣೇಶ ತ್ರಿಪುರಾಂತಕ ।<br/>
ಪ್ರಗೃಹ್ಯತಾಂ ಬಲಿರ್ದೇವ ಮಂತ್ರಪೂತೋ ಮಯೋದ್ಯತಃ ॥೪೮॥

ನಾರಾಯಣಾಮಿತಗತೇ ಪದ್ಮನಾಭ ಸುರೋತ್ತಮ ।<br/>
ಪ್ರಗೃಹ್ಯತಾಂ ಬಲಿರ್ದೇವ ಮಂತ್ರಪೂತೋ ಮಯಾರ್ಪಿತಃ ॥೪೯॥

ಪುರಂದರಾಮರಪತೇ ವಜ್ರಪಾಣೇ ಶತಕ್ರತೋ ।<br/>
ಪ್ರಗೃಹ್ಯತಾಂ ಬಲಿರ್ದೇವ ವಿಧಿಮಂತ್ರಪುರಸ್ಕೃತಃ ॥೫೦॥

ದೇವಸೇನಾಪತೇ ಸ್ಕಂದ ಭಗವನ್ ಶಂಕರಪ್ರಿಯ ।<br/>
ಬಲಿಃ ಪ್ರೀತೇನ ಮನಸಾ ಷಣ್ಮುಖ ಪ್ರತಿಗೃಹ್ಯತಾಮ್ ॥೫೧॥

(ಮಹಾದೇವ ಮಹಾಯೋಗಿಂದೇವದೇವ ಸುರೋತ್ತಮ ।<br/>
ಸಂಪ್ರಗೃಹ್ಯ ಬಲಿಂ ದೇವ ರಕ್ಷ ವಿಘ್ನಾತ್ಸದೋತ್ಥಿತಾತ್ ॥)
ದೇವಿ ದೇವಮಹಾಭಾಗೇ ಸರಸ್ವತಿ ಹರಿಪ್ರಿಯೇ ।<br/>
ಪ್ರಗೃಹ್ಯತಾಂ ಬಲಿರ್ಮಾತರ್ಮಯಾ ಭಕ್ತ್ಯಾ ಸಮರ್ಪಿತಃ ॥೫೨॥

ನಾನಾನಿಮಿತ್ತಸಂಭೂತಾಃ ಪೌಲಸ್ತ್ಯಾಃ ಸರ್ವ ಏವ ತು
ರಾಕ್ಷಸೇಂದ್ರಾ ಮಹಾಸತ್ವಾಃ ಪ್ರತಿಗೃಹ್ಣೀತ ಮೇ ಬಲಿಮ್ ॥೫೩॥

ಲಕ್ಷ್ಮೀಃ ಸಿದ್ಧಿರ್ಮತಿರ್ಮೇಧಾ ಸರ್ವಲೋಕನಮಸ್ಕೃತಾಃ ।<br/>
ಮಂತ್ರಪೂತಮಿಮಂ ದೇವ್ಯಃ ಪ್ರತಿಗೃಹ್ಣಂತು ಮೇ ಬಲಿಮ್  ॥೫೪॥

ಸರ್ವಭೂತಾನುಭಾವಜ್ಞ ಲೋಕಜೀವನ ಮಾರುತ ।<br/>
ಪ್ರಗೃಹ್ಯತಾಂ ಬಲಿರ್ದೇವ ಮಂತ್ರಪೂತೋ ಮಯೋದ್ಯತಃ ॥೫೫॥

ದೇವವಕ್ತ್ರ ಸುರಶ್ರೇಷ್ಠ ಧೂಮಕೇತೋ ಹುತಾಶನ ।<br/>
ಭಕ್ತ್ಯಾ ಸಮುದ್ಯತೋ ದೇವ ಬಲಿಃ ಸಂಪ್ರತಿ ಗೃಹ್ಯತಾಮ್ ॥೫೬॥

ಸರ್ವಗ್ರಹಾಣಾಂ ಪ್ರವರ ತೇಜೋರಾಶೇ ದಿವಾಕರ ।<br/>
ಭಕ್ತ್ಯಾ ಮಯೋದ್ಯತೋ ದೇವ ಬಲಿಃ ಸಂಪ್ರತಿ ಗೃಹ್ಯತಾಮ್ ॥೫೭॥

ಸರ್ವಗ್ರಹಪತೇ ಸೋಮ ದ್ವಿಜರಾಜ ಜಗತ್ಪ್ರಿಯ ।<br/>
ಪ್ರಗೃಹ್ಯತಾಮೇಷ ಬಲಿರ್ಮಂತ್ರಪೂತೋ ಮಯೋದ್ಯತಃ ॥೫೮॥

ಮಹಾಗಣೇಶ್ವರಾಃ ಸರ್ವೇ ನಂದೀಶ್ವರಪುರೋಗಮಾಃ ।<br/>
ಪ್ರಗೃತಾಂ ಬಲಿರ್ಭಕ್ತ್ಯಾ ಮಯಾ ಸಂಪ್ರತಿ ಚೋದಿತಃ ॥೫೯॥

ನಮಃ ಪಿತೃಭ್ಯಃ ಸರ್ವೇಭ್ಯಃ ಪ್ರತಿಗೃಹ್ಣಂತ್ವಿಮಂ ಬಲಿಮ್ ।<br/>
(ಭೂತೇಭ್ಯಶ್ಚ ನಮೋ ನಿತ್ಯಂ ಯೇಷಾಮೇಷ ಬಲಿಃ ಪ್ರಿಯಃ ।)
ಕಾಮಪಾಲ ನಮೋ ನಿತ್ಯಂ ಯಸ್ಯಾಯಂ ತೇ ವಿಧಿಃ ಕೃತಃ ॥೬೦॥

ನಾರದಸ್ತುಂಬರುಶ್ಚೈವ ವಿಶ್ವಾವಸುಪುರೋಗಮಾಃ ।<br/>
ಪರಿಗೃಹ್ಣಂತು ಮೇ ಸರ್ವೇ ಗಂಧರ್ವಾ ಬಲಿಮುದ್ಯತಮ್ ॥೬೧॥

ಯಮೋ ಮಿತ್ರಶ್ಚ ಭಗವಾನೀಶ್ವರೌ ಲೋಕಪೂಜಿತೌ ।<br/>
ಇಮಂ ಮೇ ಪ್ರತಿಗೃಹ್ಣೀತಾಂ ಬಲಿಃ ಮಂತ್ರಪುರಸ್ಕೃತಮ್ ॥೬೨॥

ರಸಾತಲಗತೇಭ್ಯಶ್ಚ ಪನ್ನಗೇಭ್ಯೋ ನಮೋ ನಮಃ ।<br/>
ದಿಶಂತು ಸಿದ್ಧಿಂ ನಾಟ್ಯಸ್ಯ ಪೂಜಿತಾಃ ಪಾಪನಾಶನಾಃ ॥೬೩॥

ಸರ್ವಾಂಭಸಾಂ ಪತಿರ್ದೇವೋ ವರುಣೋ ಹಂಸವಾಹನಃ ।<br/>
ಪೂಜಿತಃ ಪ್ರೀತಮಾನಸ್ತು ಸಸಮುದ್ರನದೀನದಃ ॥೬೪॥

ವೈನತೇಯ ಮಹಾಸತ್ವ ಸರ್ವಪಕ್ಷಿಪತೇ ವಿಭೋ ।<br/>
ಪ್ರಗೃಹ್ಯತಾಂ ಬಲಿರ್ದೇವ ಮಂತ್ರಪೂತೋ ಮಯೋದ್ಯತಃ ॥೬೫॥

ಧನಾಧ್ಯಕ್ಷೋ ಯಕ್ಷಪತಿರ್ಲೋಕಪಾಲೋ ಧನೇಶ್ವರಃ ।<br/>
ಸಗುಹ್ಯಕಸ್ಸಯಕ್ಷಶ್ಚ ಪ್ರತಿಗೃಹ್ಣಾತು ಮೇ ಬಲಿಮ್ ॥೬೬॥

ನಮೋಽಸ್ತು ನಾಟ್ಯಮಾತೃಭ್ಯೋ ಬ್ರಾಹ್ಮ್ಯಾದ್ಯಾಭ್ಯೋ ನಮೋನಮಃ ।<br/>
ಸುಮುಖೀಭಿಃ ಪ್ರಸನ್ನಾಭಿರ್ಬಲಿರದ್ಯ ಪ್ರಗೃಹ್ಯತಾಮ್ ॥೬೭॥

ರುದ್ರಪ್ರಹರಣಂ ಸರ್ವಂ ಪ್ರತಿಗೃಹ್ಣಾತು ಮೇ ಬಲಿಮ್ ।<br/>
ವಿಷ್ಣುಪ್ರಹರಣಂ ಚೈವ ವಿಷ್ಣುಭಕ್ತ್ಯಾ ಮಯೋದ್ಯತಮ್ ॥೬೮॥

ತಥಾ ಕೃತಾಂತಃ ಕಾಲಶ್ಚ ಸರ್ವಪ್ರಾಣಿವಧೇಶ್ವರೌ ।<br/>
ಮೃತ್ಯುಶ್ಚ ನಿಯತಿಶ್ಚೈವ ಪ್ರತಿಗೃಹ್ಣಾತು ಮೇ ಬಲಿಮ್ ॥೬೯॥

ಯಾಶ್ಚಾಸ್ಯಾಂ ಮತ್ತವಾರಣ್ಯಾಂ ಸಂಶ್ರಿತಾ ವಸ್ತುದೇವತಾಃ ।<br/>
ಮಂತ್ರಪೂತಮಿಮಂ ಸಮ್ಯಕ್ಪ್ರತಿಗೃಹ್ಣಂತು ಮೇ ಬಲಿಮ್ ॥೭೦॥

ಅನ್ಯೇ ಯೇ ದೇವಗಂಧರ್ವಾ ದಿಶೋ ದಶ ಸಮಾಶ್ರಿತಾಃ ।<br/>
ದಿವ್ಯಾಂತರಿಕ್ಷಾಭೌಮಾಶ್ಚ ತೇಭ್ಯಶ್ಚಾಯಂ ಬಲಿಃ ಕೃತಃ ॥೭೧॥

ಕುಂಭಂ ಸಲಿಲಸಂಪೂರ್ಣಂ ಪುಷ್ಪಮಾಲಾಪುರಸ್ಕೃತಮ್ ।<br/>
ಸ್ಥಾಪಯೇದ್ರಂಗಮಧ್ಯೇ ತು ಸುವರ್ಣಂ ಚಾತ್ರ ದಾಪಯೇತ್ ॥೭೨॥

(ಆತೋದ್ಯಾನಿ ತು ಸರ್ವಾಣಿ ಕೃತ್ವಾ ವಸ್ತ್ರೋತ್ತರಾಣಿ ತು ।<br/>
ಗಂಧೈರ್ಮಾಲ್ಯೈಶ್ಚ ಧೂಪೈಶ್ಚ ಭಕ್ಷ್ಯೈರ್ಭೋಜ್ಯೈಶ್ಚ ಪೂಜಯೇತ್ ॥

ಪೂಜಯಿತ್ವಾ ತು ಸರ್ವಾಣಿ ದೈವತಾನಿ ಯಥಾಕ್ರಮಮ್ ।<br/>
ಜರ್ಜರಸ್ತ್ವಭಿಸಂಪೂಜ್ಯಃ ಸ್ಯಾತ್ತತೋ ವಿಘ್ನಜರ್ಜರಃ ॥೭೩॥

ಶ್ವೇತಂ ಶಿರಸಿ ವಸ್ತ್ರಂ ಸ್ಯಾನ್ನೀಲಂ ರೌದ್ರೇ ಚ ಪರ್ವಣಿ ।<br/>
ವಿಷ್ಣುಪರ್ವಣಿ ವೈ ಪೀತಂ ರಕ್ತಂ ಸ್ಕಂದಸ್ಯ ಪರ್ವಣಿ ॥೭೪॥

ಮೃಡಪರ್ವಣಿ ಚಿತ್ರಂ ತು ದೇಯಂ ವಸ್ತ್ರಂ ಹಿತಾರ್ಥಿನಾ ।<br/>
ಸದೃಶಂ ಚ ಪ್ರದಾತವ್ಯಂ ಧೂಪಮಾಲ್ಯಾನುಲೇಪನಮ್ ॥೭೫॥

ಆತೋದ್ಯಾನಿ ತು ಸರ್ವಾಣಿ ವಾಸೋಭಿರವಗುಂಠಯೇತ್ ।<br/>
ಗಂಧೈರ್ಮಾಲ್ಯೈಶ್ಚ ಧೂಪೈಶ್ಚ ಭಕ್ಷ್ಯಭೋಜೈಶ್ಚ ಪೂಜಯೇತ್ ॥೭೬॥

ಸರ್ವಮೇವಂ ವಿಧಿಂ ಕೃತ್ವಾ ಗಂಧಮಾಲ್ಯಾನುಲೇಪನೈಃ ।<br/>
ವಿಘ್ನಜರ್ಜರಣಾರ್ಥಂ ತು ಜರ್ಜರಂ ತ್ವಭಿಮಂತ್ರಯೇತ್ ॥೭೭॥

ಅತ್ರ ವಿಘ್ನವಿನಾಶಾರ್ಥಂ ಪಿತಾಮಹಮುಖೈಸ್ಸುರೈಃ ।<br/>
ನಿರ್ಮಿತಸ್ತ್ವಂ ಮಹಾವೀರ್ಯೋ ವಜ್ರಸಾರೋ ಮಹಾತನುಃ ॥೭೮॥

ಶಿರಸ್ತೇ ರಕ್ಷತು ಬ್ರಹ್ಮಾ ಸರ್ವೈರ್ದೇವಗುಣೈಅಃ ತಹ ।<br/>
ದ್ವಿತೀಯಂ ಚ ಹರಃ ಪರ್ವ ತೃತೀಯಂ ಚ ಜನಾರ್ದನಃ ॥೭೯॥

ಚತುರ್ಥಂ ಚ ಕುಮಾರಸ್ತೇ ಪಂಚಮಂ ಪನ್ನಗೋತ್ತಮಃ ।<br/>
ನಿತ್ಯಂ ಸರ್ವೇಽಪಿ ಪಾಂತು ತ್ವಾಂ ಸುರಾರ್ಥೇ ಚ ಶಿವೋ ಭವ ॥೮೦॥

ನಕ್ಷತ್ರೇಽಭಿಜಿತಿ ತ್ವಂ ಹಿ ಪ್ರಸೂತೋಽಹಿತಸೂದನ ।<br/>
ಜಯಂ ಚಾಭ್ಯುದಯಂ ಚೈವ ಪಾರ್ಥಿವಸ್ಯ ಸಮಾವಹ ॥೮೧॥

ಜರ್ಜರಂ ಪೂಜಯಿತ್ವೈಅವಂ ಬಲಿಂ ಸರ್ವಂ ನಿವಿದ್ಯ ಚ ।<br/>
ಅಗ್ನೌ ಹೋಮಂ   ತತಃ ಕುರ್ಯಾನ್ಮಂತ್ರಾಹುಇತಿಪುರಸ್ಕೃತಮ್ ॥೮೨॥

ಹುತಾಶ ಏವ ದೀಪ್ತಾಭಿರುಲ್ಕಾಭಿಃ ಪರಿಮಾರ್ಜನಮ್ ।<br/>
ನೃಪತೇರ್ನರ್ತಕೀನಾಂ ಚ ಕುರ್ಯಾದ್ದೀಪ್ತ್ಯಭಿವರ್ಧನಮ್ ॥೮೩॥

ಅಭಿದ್ಯೋತ್ಯ ಸಹಾತೋದ್ಯೈರ್ನೃಪತಿಂ ನರ್ತಕೀಸ್ತಥಾ ।<br/>
ಮಂತ್ರಪೂತೇನ ತೋಯೇನ ಪುನರಭ್ಯುಕ್ಷ್ಯ ತಾನ್ವದೇತ್ ॥೮೪॥

ಮಹಾಕುಲೇ ಪ್ರಸೂತಾಃ ಸ್ಥ ಗುಣೌಘೈಶ್ಚಾಪ್ಯಲಂಕೃತಾಃ ।<br/>
ಯದ್ವೋ ಜನ್ಮಗುಣೋಪೇತಂ ತದ್ವೋ  ಭವತು ನಿತ್ಯಶಃ ॥೮೫॥

ಏವಮುಕ್ತ್ವಾ ತತೋ ವಾಕ್ಯಂ ನೃಪತೈರ್ಭೂತಯೇ ಬುಧಃ ।<br/>
ನಾಟ್ಯಯೋಗಪ್ರಸಿದ್ಧ್ಯರ್ಥಮಾಶಿಷಸ್ಸಂಪ್ರಯೋಜಯೇತ್ ॥೮೬॥

ಸರಸ್ವತೀ ಧೃತಿರ್ಮೇಧಾ ಹ್ರೀಃ ಶ್ರೀರ್ಲಕ್ಷ್ಮೀಸ್ಸ್ಮೃತಿರ್ಮತಿಃ ।<br/>
ಪಾಂತು ವೋ ಮಾತರಃ ಸೌಮ್ಯಾಸ್ಸಿದ್ಧಿದಾಶ್ಚ ಭವಂತು ವಃ ॥೮೭॥

ಹೋಮಂ ಕೃತ್ವಾ ಯಥಾನ್ಯಾಯಂ ಹವಿರ್ಮಂತ್ರಪುರಸ್ಕೃತಮ್ ।<br/>
ಭಿಂದ್ಯಾತ್ಕುಂಭಂ ತತಶ್ಚೈವ ನಾಟ್ಯಾಚಾರ್ಯಃ ಪ್ರಯತ್ನತಃ ॥೮೮॥

ಅಭಿನ್ನೇ ತು ಭವೇತ್ಕುಂಭೇ ಸ್ವಾಮಿನಃ ಶತ್ರುತೋ ಭಯಮ್ ।<br/>
ಭಿನ್ನೇ ಚೈವ ತು ವಿಜ್ಞೇಯಃ ಸ್ವಾಮಿನಃ ಶತ್ರುಸಂಕ್ಷಯಃ ॥೮೯॥

ಭಿನ್ನೇ ಕುಂಭೇ ತತಶ್ಚೈವ ನಾಟ್ಯಚಾರ್ಯಃ ಪ್ರಯತ್ನತಃ ।<br/>
ಪ್ರಗೃಹ್ಯ ದೀಪಿಕಾಂ ದೀಪ್ತಾಂ ಸರ್ವಂ ರಂಗಂ ಪ್ರದೀಪಯೇತ್ ॥೯೦॥

ಕ್ಷ್ವೇಡಿತೈಃ ಸ್ಫೋಟಿತೈಶ್ಚೈವ ವಲ್ಗಿತೈಶ್ಚ ಪ್ರಧಾವಿತೈಃ ।<br/>
ರಂಗಮಧ್ಯೇ ತು ತಾಂ ದೀಪ್ತಾಂ ಸಶಬ್ದಾಂ ಸಂಪ್ರಯೋಜಯೇತ್ ॥೯೧॥

ಶಂಖದುಂದುಭಿನಿರ್ಘೋಷೈರ್ಮೃದಂಗಪಣವೈಸ್ತಥಾ ।<br/>
ಸರ್ವಾತೋದ್ಯೈಃ ಪ್ರಣದಿತೈ ರಂಗೇ ಯುದ್ಧಾನಿ ಕಾರಯೇತ್ ॥೯೨॥

ತತ್ರ ಚ್ಛಿನ್ನಂ ವ ಭಿನ್ನಂ ಚ ದಾರಿತಂ ಚ ಸಶೋಣಿತಮ್ ।<br/>
ಕ್ಷತಂ ಪ್ರದೀಪ್ತಮಾಯಸ್ತಂ ನಿಮಿತ್ತಂ ಸಿದ್ಧಿಲಕ್ಷಣಮ್ ॥೯೩॥

ಸಮ್ಯಗಿಷ್ಟಸ್ತು ರಂಗೋ ವೈ ಸ್ವಾಮಿನಃ ಶುಭಮಾವಹೇತ್ ।<br/>
ಪುರಸ್ಯಾಬಾಲವೃದ್ಧಸ್ಯ ತಥಾ ಜಾನಪದಸ್ಯ ಚ ॥೯೪॥

ದುರಿಷ್ಟಸ್ತು ತಥಾ ರಂಗೋ ದೈವತೈರ್ದುರಧಿಷ್ಠಿತಃ ।<br/>
ನಾಟ್ಯವಿಧ್ವಸನಂ ಕುರ್ಯಾನ್ನೃಪಸ್ಯ ಚ ತಥಾಽಶುಭಮ್ ॥೯೫॥

ಯ ಏವಂ ವಿಧಿಮುತ್ಸೃಜ್ಯ ಯಥೇಷ್ಟಂ ಸಂಪ್ರಯೋಜಯೇತ್ ।<br/>
ಪ್ರಾಪ್ನೋತ್ಯಪಚಯಂ ಶೀಘ್ರಂ ತಿರ್ಯಗ್ಯೋನಿಂ ಚ ಗಚ್ಛತಿ ॥೯೬॥

ಯಜ್ಞೇನ ಸಮ್ಮಿತಂ ಹ್ಯೇತದ್ರಂಗದೈವತಪೂಜನಮ್ ।<br/>
ಅಪೂಜಯಿತ್ವಾ ರಂಗಂ ತು ನೈವ ಪ್ರೇಕ್ಷಾಂ ಪ್ರಯೋಜಯೇತ್ ॥೯೭॥

ಪೂಜಿತಾಃ ಪೂಜಯಂತ್ಯೇತೇ ಮಾನಿತಾ ಮಾನಯಂತಿ ಚ ।<br/>
ತಸ್ಮಾತ್ಸರ್ವಪ್ರಯತ್ನೇನ ಕರ್ತವ್ಯಂ ರಂಗಪೂಜನಮ್ ॥೯೮॥

ನ ತಥಾ ಪ್ರದಹತ್ಯಗ್ನಿಃ  ಪ್ರಭಂಜನಸಮೀರಿತಃ ।<br/>
ಯಥಾ ಹ್ಯಪಪ್ರಯೋಗಸ್ತು ಪ್ರಯುಕ್ತೋ ದಹತಿ ಕ್ಷಣಾತ್ ॥೯೯॥

ಶಾಸ್ತ್ರಜ್ಞೇನ ವಿನೀತೇನ ಶುಚಿನಾ ದೀಕ್ಷಿತೇನ ಚ ।<br/>
ನಾಟ್ಯಾಚಾರ್ಯೇಣ ಶಾಂತೇನ ಕರ್ತವ್ಯಂ ರಂಗಪೂಜನಮ್ ॥೧೦೦॥

ಸ್ಥಾನಭ್ರಷ್ಟಂ ತು ಯೋ ದದ್ಯಾದ್ಬಲಿಮುದ್ವಿಗ್ನಮಾನಸಃ ।<br/>
ಮಂತ್ರಹೀನೋ ಯಥಾ ಹೋತಾ ಪ್ರಾಯಶ್ಚಿತ್ತೀ ಭವೇತ್ತು ಸಃ ॥೧೦೧॥

ಇತ್ಯಯಂ ಯೋ ವಿಧಿರ್ದೃಷ್ಟೋ ರಂಗದೈವತಪೂಜನೇ ।<br/>
ನವೇ ನಾಟ್ಯಗೃಹೇ ಕಾರ್ಯಃ ಪ್ರೇಕ್ಷಾಯಾಂ ಚ ಪ್ರಯೋಕ್ತೃಭಿಃ ॥೧೦೨॥

ಇತಿ ಭಾರತೀಯೇ ನಾಟ್ಯಶಾಸ್ತ್ರೇ ರಂಗದೈವತಪೂಜನಂ  ನಾಮ ತೃತೀಯೋಽಧ್ಯಾಯಃ ಸಮಾಪ್ತಃ  ।<br/>

---

[← Previous](chapter_2.md) | [Next →](chapter_4.md)
