# ನಾಟ್ಯಶಾಸ್ತ್ರ ಅಧ್ಯಾಯ ೯ 

## ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್

### ಅಥ ಷಷ್ಠೋಽಧ್ಯಾಯಃ । 

ಅಥ ನವಮೋಽಧ್ಯಾಯಃ । 

ಏವಮೇತಚ್ಛಿರೋನೇತ್ರಭ್ರುನಾಸೋಷ್ಠಕಪೋಲಜಮ್ ।<br/>
ಕರ್ಮ ಲಕ್ಷಣಸಂಯಕ್ತಮುಪಾಂಗಾನಾಂ ಮಯೋದಿತಮ್ ॥೧॥

ಹಸ್ತೋರಪಾರ್ಶ್ವಜಠರಕಟೀಜಂಘೋರುಪಾದತಃ ।<br/>
ಲಕ್ಷಣಂ ಸಂಪ್ರವಕ್ಷ್ಯಾಮಿ ವಿನಿಯೋಗಂ ಚ ತತ್ತ್ವತಃ ॥೨॥

ಹಸ್ತಾದೀನಾಂ ಪ್ರವಕ್ಷ್ಯಾಮಿ ಕರ್ಮ ನಾಟ್ಯಪ್ರಯೋಜಕಮ್
ಯಥಾ ಯೇನಾಭಿನೇಯಂ ಚ ತನ್ಮೇ ನಿಗದತಃ ಶ‍ೃಣು ॥೩॥

ಪತಾಕಸ್ತ್ರಿಪತಾಕಶ್ಚ ತಥಾ ವೈ ಕರ್ತರೀಮುಖಃ ।<br/>
ಅರ್ಧಚಂದ್ರೋ ಹ್ಯರಾಲಶ್ಚ ಶುಕತುಂಡಸ್ತಥೈವ ಚ ॥೪॥

ಮುಷ್ಟಿಶ್ಚ ಶಿಖರಾಖ್ಯಶ್ಚ ಕಪಿತ್ಥಃ ಖಟಕಾಮುಖಃ ।<br/>
ಸೂಚ್ಯಾಸ್ಯಃ ಪದ್ಮಕೋಶಶ್ಚ ತಥಾ ವೈ ಸರ್ಪಶೀರ್ಷಕಃ ॥೫॥

ಮೃಗಶೀರ್ಷಃ ಪರೋ ಜ್ಞೇಯೋ ಹಸ್ತಾಭಿನಯಯೋಕ್ತೃಭಿಃ ।<br/>
ಕಾಂಗುಲಕೋಽಲಪದ್ಮಶ್ಚ ಚತುರೋ ಭ್ರಮರಸ್ತಥ ॥೬॥

ಹಂಸಾಸ್ಯೋ ಹಂಸಪಕ್ಷಶ್ಚ ಸಂದಂಶೋ ಮುಕುಲಸ್ತಥಾ ।<br/>
ಊರ್ಣನಾಭಸ್ತಾಮ್ರಚೂಡಚತುರ್ವಿಂಶತಿರೀರಿತಾಃ ॥೭॥

ಅಸಂಯುತಾಃ ಸಂಯುತಾಶ್ಚ ಗದತೋ ಮೇ ನಿಬೋಧತ ।<br/>
ಅಂಜಲಿಶ್ಚ ಕಪೋತಶ್ಚ ಕರ್ಕಟಃ ಸ್ವಸ್ತಿಕಸ್ತಥಾ ॥೮॥

ಖಟಕಾವರ್ಧಮಾನಶ್ಚ ಹ್ಯುತ್ಸಂಗೋ ನಿಷಧಸ್ತಥಾ ।<br/>
ದೋಲಃ ಪುಷ್ಪಪುಟಶ್ಚೈವ ತಥಾ ಮಕರ ಏವ ಚ ॥೯॥

ಗಜದಂತೋಽವಹಿತ್ಥಶ್ಚ ವರ್ಧಮಾನಸ್ತಥೈವ ಚ ।<br/>
ಏತೇ ತು ಸಂಯುತಾ ಹಸ್ತಾ ಮಯಾ ಪ್ರೋಕ್ತಾಸ್ತ್ರಯೋದಶ ॥೧೦॥

ನೃತ್ತಹಸ್ತಾನತಶ್ಚೋರ್ಧ್ವ ಗದತೋ ಮೇ ನಿಬೋಧತ ।<br/>
ಚತುರಸ್ರೌ ತಥೋದ್ವೃತ್ತೌ ತಥಾ ತಲಮುಖೌ ಸ್ಮೃತೌ ॥೧೧॥

ಸ್ವಸ್ತಿಕೌ ವಿಪ್ರಕೀರ್ಣೌ ಚಾಪ್ಯರಾಲಖಟಕಾಮುಖೌ ।<br/>
ಆವಿದ್ಧವಕ್ರೌ ಸೂಚ್ಯಾಸ್ಯೌ ರೇಚಿತಾವರ್ಧರೇಚಿತೌ ॥೧೨॥

ಉತ್ತಾನಾವಂಚಿತೌ ವಾಪಿ ಪಲ್ಲವೌ ಚ ತಥಾ ಕರೌ ।<br/>
ನಿತಂಬೌ ಚಾಪಿ ವಿಜ್ಞೇಯೌ ಕೇಶಬಂಧೌ ತಥೈವ ಚ ॥೧೩॥

ಸಂಪ್ರೋಕ್ತೌ ಕರಿಹಸ್ತೌ ಚ ಲತಾಖ್ಯೌ ಚ ತಥೈವ ಚ ।<br/>
ಪಕ್ಷವಂಚಿತಕೌ ಚೈವ ಪಕ್ಷಪ್ರದ್ಯೋತಕೌ ತಥಾ ॥೧೪॥

ಜ್ಞೇಯೋ ಗರುಡಪಕ್ಷೌ ಚ ಹಂಸಪಕ್ಷೌ ತಥೈವ ಚ ।<br/>
ಊರ್ಧ್ವಮಂಡಲಿನೌ ಚೈವ ಪಾರ್ಶ್ವಮಂಡಲಿನೌ ತಥಾ ॥೧೫॥

ಉರೋಮಂಡಲಿನೌ ಚೈವ ಉರಃಪಾರ್ಶ್ವಾರ್ಧಮಂಡಲೌ ।<br/>
ಮುಷ್ಟಿಕಸ್ವಸ್ತಿಕೌ ಚಾಪಿ ನಲಿನೀಪದ್ಮಕೋಶಕೌ ॥೧೬॥

ಅಲಪದ್ಮಾವುಲ್ಬನೌ ಚ ಲಲಿತೌ ವಲಿತೌ ತಥಾ ।<br/>
ಸಪ್ತಷಷ್ಟಿಕರಾ ಹ್ಯೇತೇ ನಾಮತೋಽಭಿಹಿತಾ ಮಯಾ ॥೧೭॥

ಯಥಾ ಲಕ್ಷಣಮೇತೇಷಾಂ ಕರ್ಮಾಣಿ ಚ ನಿಬೋಧತ ।<br/>
ಪ್ರಸಾರಿತಾಃ ಸಮಾಃ ಸರ್ವಾ ಯಸ್ಯಾಂಗುಲ್ಯೋ ಭವಂತಿ ಹಿ ।<br/>
ಕುಂಚಿತಶ್ಚ ತಥಾಂಗುಷ್ಠಃ ಸ ಪತಾಕ ಇತಿ ಸ್ಮೃತಃ ॥೧೮॥

ಏಷ ಪ್ರಹಾರಪಾತೇ ಪ್ರತಾಪನ ನೋದನೇ ಪ್ರಹರ್ಷೇ ಚ ।<br/>
ಗರ್ವೇಽಪ್ಯಹಮಿತಿ ತಜ್ಜ್ಞೈಲಲಾಟದೇಶೋತ್ಥಿತಃ ಕಾರ್ಯಃ ॥೧೯॥

ಏಷೋಽಗ್ನಿವರ್ಷಧಾರಾನಿರೂಪಣೇ ಪುಷ್ಪವೃಷ್ಟಿಪತನೇ ಚ ।<br/>
ಸಂಯುತಕರಣಃ ಕಾರ್ಯಃ ಪ್ರವಿರಲಚಲಿತಾಂಗುಲಿರ್ಹಸ್ತಃ ॥೨೦॥

ಸ್ವಸ್ತಿಕವಿಚ್ಯುತಿಕರಣಾತ್ ಪಲ್ಲವಪುಷ್ಪೋಪಹಾರಶಷ್ಪಾಣಿ ।<br/>
ವಿರಚಿತಮುರ್ವೀಸಂಸ್ಥಂ ಯದ್ ದ್ರವ್ಯ ತಚ್ಚ ನಿರ್ದ್ದೇಶ್ಯಮ್ ॥೨೧॥

ಸ್ವಸ್ತಿಕವಿಚ್ಯುತಿಕರಣಾತ್ ಪುನರೇವಾಧೋಮುಖೇನ ಕರ್ತವ್ಯಮ್ ।<br/>
ಸಂವೃತವಿವೃತಂ ಪಾಲ್ಯಂ ಛನ್ನಂ ನಿಬಿಡಂ ಚ ಗೋಪ್ಯಂ ಚ ॥೨೨॥

ಅಸ್ಯೈವ ಚಾಂಗುಲೀಭಿರಧೋಮುಖಪ್ರಸ್ಥಿತೋತ್ಥಿತಚಲಾಭಿಃ ।<br/>
ವಾಯೂರ್ಮಿವೇಗವೇಲಾಕ್ಷೋಭಶ್ಚೌಘಶ್ಚ ಕರ್ತವ್ಯಃ ॥೨೩॥

ಉತ್ಸಾಹನಂ ಬಹು ತಥಾ ಮಹಾಜನಪ್ರಾಂಶುಪುಷ್ಕರಪ್ರಹತಮ್ ।<br/>
ಪಕ್ಷೋತ್ಕ್ಷೇಪಾಭಿನಯಂ ರೇಚಕಕರಣೇನ ಚಾಭಿನಯೇತ್ ॥೨೪॥

ಪರಿಘೃಷ್ಟತಲಸ್ಥೇನ ತು ಧೌತಂ ಮೃದಿತಂ ಪ್ರಮೃಷ್ಟಪಿಷ್ಟೇ ಚ ।<br/>
ಪುನರೇವ ಶೈಲಧಾರಣಮುದ್ಘಾಟನಮೇವ ಚಾಭಿನಯೇತ್ ॥೨೫॥

ಏವಮೇಷ ಪ್ರಯೋಕ್ತವ್ಯಃ ಸ್ತ್ರೀಪುಂಸಾಭಿನಯೇ ಕರಃ ।<br/>
ಪತಾಕಾಭ್ಯಾಂ ತು ಹಸ್ತಾಭ್ಯಾಮಭಿನೇಯಃ ಪ್ರಯೋಕ್ತೃಭಿಃ ॥೨೬॥

ದಶಾಖ್ಯಶ್ಚ ಶತಾಖ್ಯಶ್ಚ ಸಹಸ್ರಾಖ್ಯಸ್ತಥೈವ ಚ ।<br/>
ಅತಃ ಪರಂ ಪ್ರವಕ್ಷ್ಯಾಮಿ ತ್ರಿಪತಾಕಸ್ಯ ಲಕ್ಷಣಮ್ ॥೨೭॥

ಪತಾಕೇ ತು ಯದಾ ವಕ್ರಾಽನಾಮಿಕಾ ತ್ವಂಗುಲಿರ್ಭವೇತ್ ।<br/>
ತ್ರಿಪತಾಕಃ ಸ ವಿಜ್ಞೇಯಃ ಕರ್ಮ ಚಾಸ್ಯ ನಿಬೋಧತ ॥೨೮॥

ಆವಾಹನಮವತರಣಂ ವಿಸರ್ಜನಂ ವಾರಣಂ ಪ್ರವೇಶಶ್ಚ ।<br/>
ಉನ್ನಾಮನಂ ಪ್ರಣಾಮೋ ನಿದರ್ಶನಂ ವಿವಿಧವಚನಂ ಚ ॥೨೯॥

ಮಂಗಲ್ಯದ್ರವ್ಯಾಣಾಂ ಸ್ಪರ್ಶಃ ಶಿರಸೋಽಥ ಸನ್ನಿವೇಶಶ್ಚ ।<br/>
ಉಷ್ಣೀಷಮುಕುಟಧಾರಣಂ ನಾಸಾಸ್ಯಶ್ರೋತ್ರಸಂವರಣಮ್ ॥೩೦॥

ಅಸ್ಯೈವ ಚಾಂಗುಲೀಭ್ಯಾಮಧೋಮುಖಪ್ರಸ್ಥಿತೋತ್ಥಿತಚಲಾಭ್ಯಾಮ್ ।<br/>
ಲಘುಪವನಸ್ರೋತೋಭುಜಗಭ್ರಮರಾದಿಕಾನ್ ಕುರ್ಯಾತ್ ॥೩೧॥

ಅಶ್ರುಪ್ರಮಾರ್ಜನೇ ತಿಲಕವಿರಚನಂ ರೋಚನಯಾಲಂಭಕಂ ಚ
ತ್ರಿಪತಾಕಾನಾಮಿಕಯಾ ಸ್ಪರ್ಶನಮಲಕಸ್ಯ ಕಾರ್ಯಂಚ ॥೩೨॥

ಸ್ವಸ್ತಿಕೌ ತ್ರಿಪತಾಕೌ ತು ಗುರೂಣಾಂ ಪಾದವಂದನೇ ।<br/>
ವಿಚ್ಯುತೌ ಚಲಿತಾವಸ್ಥೌ ಕಾರ್ಯಾವುದ್ವಾಹದರ್ಶನೇ  ॥೩೩॥

ಪರಸ್ಪರಾಗ್ರಸಂಶ್ಲಿಷ್ಟೌ ಕರ್ತವ್ಯೌ ನೃಪದರ್ಶನೇ ।<br/>
ತಿರ್ಯಕ್ ಸ್ವಸ್ತಿಕಸ್ಂಬದ್ಧೌ ಸ್ಯಾತಾಂ ತೌ ಗ್ರಹದರ್ಶನೇ ॥೩೪॥

ತಪಸ್ವಿದರ್ಶನೇ ಕಾರ್ಯಾವೂರ್ಧ್ವೌ ಚಾಪಿ ಪರಾಙ್ಮುಖೌ  ।<br/>
ಪರಸ್ಪರಾಭಿಮುಖೌ ಚ ಕರ್ತವ್ಯೌ ವರದರ್ಶನೇ ॥೩೫॥

ಉತ್ತಾನಾಧೋಮುಖೌ ಕಾರ್ಯಾವಗ್ರೇ ವಕ್ತ್ರಸ್ಯ ಸಂಸ್ಥಿತೌ ।<br/>
ವಡವಾನಲಸಂಗ್ರಾಮಮಕರಾಣಾಂ ಚ ದರ್ಶನೇ ॥೩೬॥

ಅಭಿನಯಾಸ್ತ್ವನೇನೈಅವ ವಾನರಪ್ಲವನೋರ್ಮಯಃ ।<br/>
ಪವನಶ್ಚ ಸ್ತ್ರಿಯಶ್ಚೈವ ನಾಟ್ಯೇ ನಾಟ್ಯವಿಚಕ್ಷಣೈಃ ॥೩೭॥

ಸಂಮುಖಪ್ರಸೃತಾಂಗುಷ್ಠಃ  ಕಾರ್ಯೋ ಬಾಲೇಂದುದರ್ಶನೇ ।<br/>
ಪರಾಂಗ್ಮುಖಸ್ತು ಕರ್ತವ್ಯೋ ಯಾನೇ ನೃಣಾಂ ಪ್ರಯೋಕ್ತೃಭಿಃ ॥೩೮॥

ತ್ರಿಪತಾಕೇ ಯದಾ ಹಸ್ತೇ ಭವೇತ್ ಪೃಷ್ಠಾವಲೋಕನೀ
ತರ್ಜನೀ ಮಧ್ಯಮಾಯಾಶ್ಚ ತದಾಸೌ ಕರ್ತರೀಮುಖಃ  ॥೩೯॥

ಪಥಿ ಚರಣರಚನರಂಜನರಂಗಣಕರಣಾನ್ಯಧೋಮುಖೇನೈವ ।<br/>
ಊರ್ಧ್ವಮುಖೇನ ತು ಕುರ್ಯಾತ್ ದಷ್ಟಂ ಶೃಂಗಂ ಚ ಲೇಖ್ಯಂ ಚ ॥೪೦॥

ಪತನಮರಣವ್ಯತಿಕ್ರಮಪರಿವೃತ್ತವಿತರ್ಕಿತ ತಥ ನ್ಯಸ್ತಮ್ ।<br/>
ಭಿನ್ನವಲಿತೇನ ಕುರ್ಯಾತ್ ಕರ್ತರ್ಯಾಸ್ಯಾಂಗುಲಿಮುಖೇನ ॥೪೧॥

ಸಂಯುತಕರಣೋ ವ ಸ್ಯಾದಸಂಯುತೋ ವಾ ಪ್ರಯುಜ್ಯತೇ ತಜ್ಜ್ಞೈಃ ।<br/>
ರುರುಚಮರಮಹಿಷಸುರಗಜವೃಷಗೋಪುರಶೈಲಶಿಖರೇಷು ॥೪೨॥

ಯಸ್ಯಾಂಗುಲ್ಯಸ್ತು ವಿನತಾಃ ಸಹಾಂಗುಷ್ಠೇನ ಚಾಪವತ್ ।<br/>
ಸೋಽರ್ಧಚಂದ್ರೋ ಹಿ ವಿಜ್ಞೇಯಃ ಕರಃ ಕರ್ಮಾಸ್ಯ ವಕ್ಷ್ಯತೇ ॥೪೩॥

ಏತೇನ ಬಾಲತರವಃ  ಶಶಿಲೇಖಾಂಬುಕಲಶವಲಯಾನಿ ।<br/>
ನಿರ್ಘಾಟನಮಾಯಸ್ತಂ ಮಧ್ಯೌಪಮ್ಯಂ ಚ ಪೀನಂ ಚ ॥೪೪॥

ರಶನಾಜಘನಕಟೀನಾಮಾನನತಲಪತ್ರಕುಂಡಲಾದೀನಾಮ್ ।<br/>
ಕರ್ತವ್ಯೋ ನಾರೀಣಾಮಭಿನಯಯೋಗೋಽರ್ಧಚಂದ್ರೇಣ ॥೪೫॥

ಆದ್ಯಾ ಧನುರ್ನತಾ ಕಾರ್ಯಾ ಕುಂಚಿತಾಂಗುಷ್ಠಕಸ್ತಥಾ ।<br/>
ಶೇಷಾ ಭಿನ್ನೋರ್ಧ್ವವಲಿತಾ ಹ್ಯರಾಲೇಽಂಗುಲಯಃ ಕರೇ ॥೪೬॥

ಏತೇನ ಸತ್ತ್ವಶೌಂಡೀರ್ಯವೀರ್ಯಧೃತಿಕಾಂತಿದಿವ್ಯಗಾಂಭೀಯ್ರಮ್ ।<br/>
ಆಶೀರ್ವಾದಾಶ್ಚ ತಥಾ ಭಾವಾ ಹಿತಸಂಜ್ಞಕಾಃ ಕಾರ್ಯಾಃ ॥೪೭॥

ಏತೇನ ಪುನಃ ಸ್ತ್ರೀಣಾಂ ಕೇಶಾನಾಂ ಸಂಗ್ರಹೋತ್ಕರ್ಷೌ ।<br/>
ಸರ್ವಾಂಗಿಕಂ ತಥೈವ ಚ ನಿರ್ವರ್ಣನಮಾತ್ಮನಃ ಕಾರ್ಯಮ್ ॥೪೮॥

ಕೌತುಕವಿವಾಹಯೋಗಂ ಪ್ರದಕ್ಷಿಣೇನೈವ ಸಂಪ್ರಯೋಗಂ ಚ ।<br/>
ಅಂಗುಲ್ಯಗ್ರಸ್ವಸ್ತಿಕಯೋಗಾನ್ ಪರಿಮಂಡಲೇನೈವ ॥೪೯॥

ಪ್ರಾದ್ಕ್ಷಿಣ್ಯ< ಪರಿಮಂಡಲಂ ಚ ಕುರ್ಯಾನ್ ಮಹಾಜನಂ ಚೈವ ।<br/>
ಯಚ್ಚ ಮಹೀತಲರಚಿತಂ ದ್ರವ್ಯಂ ತಚ್ಚಾಭಿನೇಯಂ ಸ್ಯಾತ್ ॥೫೦॥

ಆಹ್ವಾನೇ ಚ ನಿವಾರಣನಿರ್ಮಾಣೇ ಚಾಪ್ಯನೇಕವಚನೇ ಚ ।<br/>
ಸ್ವೇದಸ್ಯಾ ಚಾಪನಯನೇ ಗಂಧಾಘ್ರಾಣೇ ಶುಭಃ ಶುಭೇ ಚೈಷ ॥೫೧॥

ತ್ರಿಪತಾಕಹಸ್ತಜಾನಿ ತು ಪೂರ್ವಂ ಯಾನ್ಯಭಿಹಿತಾನಿ ಕರ್ಮಾಣಿ ।<br/>
ತಾನಿ ತ್ವರಾಲಯೋಗಾತ್ ಸ್ತ್ರೀಭಿಃ ಸಮ್ಯಕ್ ಪ್ರಯೋಜ್ಯಾನಿ ॥೫೨॥

ಅರಾಲಸ್ಯ ಯದಾ ವಕ್ರಾಽನಾಮಿಕಾತ್ವಂಗುಲಿರ್ಭವೇತ್ ।<br/>
ಶುಕತುಂಡಸ್ತು ಸ ಕರಃ ಕರ್ಮ ಚಾಸ್ಯ ನಿಬೋಧತ ॥೫೩॥

ಏತೇನ ತ್ವಭಿನೇಯಂ ನಾಹಂ ನ ತ್ವಂ ನ ಕೃತ್ಯಮಿತಿ ಚಾರ್ಯೇ ।<br/>
ಆವಾಹನೇ ವಿಸರ್ಗೇ ಧಿಗಿತಿ ವಚನೇ ಚ ಸಾವಜ್ಞಮ್ ॥೫೪॥

ಅಂಗುಲ್ಯೋ ಯಸ್ಯ ಹಸ್ತಸ್ಯ ತಲಮಧ್ಯೇಗ್ರಸಂಸ್ಥಿತಾಃ ।<br/>
ತಾಸಾಮುಪರಿ ಚಾಂಗುಷ್ಠಃ ಸಃ  ಮುಷ್ಟಿರಿತಿ ಸಂಜ್ಞಿತಃ ॥೫೫॥।<br/>

ಏಷ ಪ್ರಹಾರೇ ವ್ಯಾಯಾಮೇ ನಿರ್ಗಮೇ ಪೀಡನೇ ತಥಾ ।<br/>
ಸಂವಾಹನೇಽಸಿಯಷ್ಟೀನಾಂ ಕುಂತದಂಡಗ್ರಹೇ ತಥಾ ॥೫೬॥

ಅಸ್ಯೈವ ತು ಯದಾ ಮುಷ್ಟೇರೂರ್ಧ್ವೋಂಗುಷ್ಠಃ ಪ್ರಯುಜ್ಯತೇ ।<br/>
ಹಸ್ತಃ ಸ ಶಿಖರೋ ನಾಮ ತದಾ ಜ್ಞೇಯಃ ಪ್ರಯೋಕ್ತೃಭಿಃ ॥೫೭॥

ರಶ್ಮಿಕುಶಾಂಕುಶಧನುಷಾಂ ತೋಮರಶಕ್ತಿಪ್ರಮೋಕ್ಷಣೇ ಚೈವ ।<br/>
ಅಧರೋಷ್ಠಪಾದರಂಜನಮಲಕಸ್ಯೋತ್ಕ್ಷೇಪಣಂ ಚೈವ ॥೫೮॥

ಅಸ್ಯೈವ ಶಿಖರಾಖ್ಯಸ್ಯ ಹ್ಯಂಗುಷ್ಠಕನಿಪೀಡಿತಾ ।<br/>
ಯದಾ ಪ್ರದೇಶಿನೀ ವಕ್ರಾ ಸ ಕಪಿತ್ಥಸ್ತದಾ ಸ್ಮೃತಃ ॥೫೯॥

ಅಸಿಚಾಪಚಕ್ರತೋಮರಕುಂತಗದಾಶಕ್ತಿವಜ್ರಬಾಣಾನಿ ।<br/>
ಶಸ್ತ್ರಾಣ್ಯಭಿನೇಯಾನಿ ತು ಕಾರ್ಯಂ ಸತ್ಯಂ ಚ ಪಥ್ಯಂ ಚ  ॥೬೦॥

ಉತ್ಕ್ಷಿಪ್ತವಕ್ರಾ ತು ಯದಾನಾಮಿಕಾ ಸಕನೀಯಸೀ ।<br/>
ಅಸ್ಯೈವ ತು ಕಪಿತ್ಥಸ್ಯ ತದಾಸೋ ಖಟಕಾಮುಖಃ ॥೬೧॥

ಹೋತ್ರಂ ಹವ್ಯಂ ಛತ್ರಂ ಪ್ರಗ್ರಹಪರಿಕರ್ಷಣಂ ವ್ಯಜನಕಂಚ ।<br/>
ಆದರ್ಶಧಾರಣಂ ಖಂಡನಂ ತಥಾ ಪೇಷಣಂ  ಚೈವ ॥೬೨॥

ಆಯತದಂಡಗ್ರಹಣಂ ಮುಕ್ತಾಪ್ರಾಲಂಬಸಂಗ್ರಹಂ ಚೈವ  ।<br/>
ಸ್ರಗ್ದಾಮಪುಷ್ಪಮಾಲಾ ವಸ್ತ್ರಾಂತಾಲಂಬನಂ ಚೈವ ॥ ೬೩॥

ಮನ್ಮಥಶರಾವಕರ್ಷ್ಣಪುಷ್ಪವಚಯಪ್ರತೋದಕಾರ್ಯಾಣಿ ।<br/>
ಅಂಕುಶರಜ್ವಾಕರ್ಷಣಸ್ತ್ರೀದರ್ಶನಮೇವ ಕಾರ್ಯಂ ಚ  ॥೬೪॥

ಖಟಕಾಖ್ಯೇ ಯದಾ ಹಸ್ತೇ ತರ್ಜನೀ ಸಂಪ್ರಸಾರಿತಾ ।<br/>
ಹಸ್ತಃ ಸೂಚೀಮುಖೋ ನಾಮ ತದಾ ಜ್ಞೇಯಃ ಪ್ರಯೋಕ್ತೃಭಿಃ ॥೬೫॥

ಅಸ್ಯ ವಿವಿಧಾನ್ ಯೋಗಾನ್ ವಕ್ಷ್ಯಾಮಿ ಸಮಾಸತಃ ಪ್ರದೇಶಿನ್ಯಾಃ ॥

ಊರ್ಧ್ವನತಲೋಲಕಂಪಿತವಿಜೃಂಭಿತೋದ್ವಾಹಿತಚಲಾಯಾಃ ॥೬೬॥

ಚಕ್ರಂ ತಡಿತ್ಪತಾಕಾಮಂಜರ್ಯಃ ಕರ್ಣಚೂಲಿಕಾಶ್ಚೈವ ।<br/>
ಕುಟಿಲಗತಯಶ್ಚ ಸರ್ವೇ ನಿರ್ದೇಶ್ಯಾಃ ಸಾಧುವಾದಾಶ್ಚ ॥೬೭॥

ಬಾಲೋರಗಬಲ್ಯವಧೂಪದೀಪವಲ್ಲೀಲತಾಶಿಖಂಡಾಶ್ಚ  ।<br/>
ಪರಿಪತನವಕ್ರಮಂಡಲಮಭಿನೇಯಾನ್ಯೂರ್ಧ್ವಲೋಲಿತಯಾ ॥೬೮॥

ವದನಾಮ್ಯಾಸೇ ಕುಂಚಿತವಿಜೃಂಭಿತಾ ವಾಕ್ಯರೂಪಣೇ ಕಾರ್ಯಾ ।<br/>
ಭೂಯಶ್ಚೋರ್ಧ್ವವಿರಚಿತಾ ತಾರಾಘೋಣೈಕದಂಡಯಷ್ಟಿಷು ಚ ।<br/>
ವಿನತಾಃ ಚ ಪುನಃ ಕಾರ್ಯಾ ದಂಷ್ಟ್ರಿಷು ಚ ತಥಾಸ್ಯಯೋಗೇನ  ॥೬೯॥

ಪುನರಪಿ ಮಂಡಲಗತಯಾ ಸರ್ವಗ್ರಹಣಂ ತಥೈವ ಲೋಕಸ್ಯ  ।<br/>
ಪ್ರಣತೋಂತೀ ಚ ಕಾರ್ಯೇ ಹ್ಯಾದ್ಯೇ ದೀರ್ಘೇ ಚ ದಿವಸೇ ಚ  ॥ ೭೦॥

[ಶ್ರವಣಾಭ್ಯಾಸೇ ವಕ್ರಾ ವಿಜೃಂಭಣಾ ವಾಕ್ಯರೂಪಣಾವಸರೇ ॥]
ಮೇತಿ ವದೇತಿ ಚ ಯೋಜ್ಯಾ ಪ್ರಸಾರಿತೋತ್ಕಂಪಿತೋತ್ತಾನಾ ॥೭೧॥

ಕಾರ್ಯಾ ಪ್ರಕಂಪಿತ ರೋವದರ್ಶನ ಸ್ವೇದರೂಪಣೇ ಚೈವ ।<br/>
ಕುಂತಲಕುಂಡಲಾಂಗದಗಂಡಾಶ್ರಯೇಽಭಿನಯ ॥೭೨॥

ಗರ್ವೇಽಹಮಿತಿ ಲಲಾಟೇ ರಿಪುದರ್ಶನೇ ತಥೈವ ಚ ಕ್ರೋಧೇ ।<br/>
ಕೋಽಸಾವಿತಿ ನಿರ್ದೇಶೇಽಥ ಕರ್ಣಕಂಡುನಯನೇ ಚೈವ ॥೭೩॥

ಸಂಯುಕ್ತಾ ಸಂಯೋಗೇ ಕಾರ್ಯಾ ವಿಶ್ಲೇಷಿತಾ ವಿಯೋಗೇ ಚ ।<br/>
ಕಲಹೇ ಸ್ವಸ್ತಿಕಯುಪತಾಂ ಪರಸ್ಪರೋತ್ಪೀಡಿತಾ ಬಂಧೇ ॥೭೪॥

ದ್ವಾಭ್ಯಾಂ ತು ವಾತ್ಮಪಾರ್ಶ್ವೇ ದಕ್ಷಿಣತೋ ನಿನನಿಶಾವಸಾನಾನಿ ।<br/>
ಅಭಿಮುಖಪರಾಙ್ಮುಖಾಭ್ಯಾಂ ವಿಶ್ಲಿಷ್ಟಾಭ್ಯಾಂ ಪ್ರಯುಂಜೀತ ॥೭೫॥

ಪುನರಪಿ ಚ ಭ್ರಮಿತಾಗ್ರರೂಪಾ ಶಿಲಾವರ್ತಯಂತ್ರಶೈಲೇಷು ।<br/>
ಪರಿವೇಷಣೇ ತಥೈವ ಹಿ ಕಾರ್ಯಾ ಚಾಧೋಮುಖೀ ನಿತ್ಯಮ್ ॥೭೬॥

ಶ್ಲಿಷ್ಟಾ ಲಲಾಟಪಟ್ಟೇಷ್ವಧೋಮುಖೀ ಶಂಭುರೂಪಣೇ ಕರ್ಯಾ ।<br/>
ಶಕಸ್ಯಾಪ್ಯುತ್ತಾನಾ ತಜ್ಜ್ಞೈಸ್ತಿರ್ಯಕ್ಸ್ಥಿತಾ ಕಾರ್ಯಾ ॥೭೭॥

ದ್ವಾಭ್ಯಾಂ ಸಂದರ್ಶಯೇನ್ನಿತ್ಯಂ ಸಂಪೂರ್ಣ ಚಂದ್ರಮಂಡಲಮ್ ।<br/>
ಶ್ಲಿಷ್ಟಾ ಲಲಾಟೇ ಶಕ್ರಸ್ಯ ಕಾರ್ಯಾ ಹ್ಯುತ್ತಾನಸಂಶ್ರಯಾ ॥೭೮॥

ಪರಿಮಂಡಲಂ ಭ್ರಮಿತತಯಾ ಮಂಡಲಮಾದರ್ಶಯೇಚ್ಚ ಚಂದ್ರಸ್ಯ ।<br/>
ಹರನಯನೇ ಚ ಲಲಾಟೇ ಶಕ್ರಸ್ಯಽಪ್ಯುಗುತ್ತಾನಾ ॥೭೯॥

ಯಸ್ಯಾಂಗುಲ್ಯಸ್ತು ವಿತತಾಃ ಸಹಾಂಗುಷ್ಠೇನ ಕುಂಚಿತಾಃ ।<br/>
ಊರ್ಧ್ವಾ ಹ್ಯಸಂಗತಾಗ್ರಾಶ್ಚ ಸ ಭವೇತ್ ಪದ್ಮಕೋಶಕಃ ॥೮೦॥

ಬಿಲ್ವಕಪಿತ್ಥಫಲಾನಾಂ ಗ್ರಹಣೇ ಕುಚದರ್ಶನಶ್ಚ ನಾರೀಣಾಮ್ ।<br/>
ಗ್ರಹಣೇ ಹ್ಯಾಮಿಷಲಾಭೇ  ಭವಂತಿ ತಾಃ ಕುಂಚಿತಾಗ್ರಾಸ್ತು ॥೮೧॥

ಬಹುಜಾತಿಬೀಜಪೂರಕಮಾಮಿಷಖಂಡಂ ಚ ನಿರ್ದೇಶ್ಯಮ್ ।<br/>
ದೇವಾರ್ಚನಬಲಿಹರಣೇ ಸಮುದ್ಗಕೇ ಸಾಗ್ರಪಿಂಡದಾನೇ ಚ ।<br/>
ಕಾರ್ಯಃ ಪುಷ್ಪಪ್ರಕರಶ್ಚ ಪದ್ಮಕೋಶೇನ ಹಸ್ತೇನ ॥೮೨॥

ಮಣಿಬಂಧನವಿಶ್ಲಿಷ್ಟಾಭ್ಯಾಂ ಪ್ರವಿರಲಚಲಿತಾಂಗುಲಿಕರಾಭ್ಯಾಮ್ ।<br/>
ಕಾರ್ಯೋ ವಿವರ್ತಿತಾಭ್ಯಾಂ ವಿಕಸಿತಕಮಲೋತ್ಪಲಾವಿನಯಃ ॥೮೩॥

ಅಂಗುಲ್ಯಃ ಸಂಹತಾಃ ಸರ್ವಾಃ ಸಹಾಂಗುಷ್ಠೇನ ಯಸ್ಯ ಚ ।<br/>
ತಥಾ ನಿಮ್ನತಲಶ್ಚೈವ ಸ ತು ಸರ್ಪಶಿರಾಃ ಕರಃ ॥೮೪॥

ಏಷಃ ಸಲಿಲಪ್ರದಾನೇ ಭುಜಗತೌ ತೋಯಸೇಚನೇ ಚೈವ ।<br/>
ಆಸ್ಫೋಟನೇ ಚ ಯೋಜ್ಯಃ ಕರಿಕುಂಭಾಸ್ಫಾಲನಾದ್ಯೇಷು ॥೮೫॥

ಅಧೋಮುಖೀನಾಂ ಸರ್ವಾಸಾಮಂಗುಲೀನಾಂ ಸಮಾಗಮಃ ।<br/>
ಕನಿಷ್ಠಾಂಗುಷ್ಠಕಾವೂರ್ಧ್ವೋ ಸ ಭವೇತ್ ಮೃಗಶೀರ್ಷಕಃ ॥೮೬॥

ಇಹ ಸಾಂಪ್ರತಮಸ್ತ್ಯದ್ಯ ಶಕ್ತೇಶ್ಚೋಲ್ಲಾಸನೇಽಕ್ಷಪಾತೇ ಚ ।<br/>
ಸ್ವೇದಾಪಮಾರ್ಜನೇಷು ಚ ಕುಟ್ಟಮಿತೇ ಪ್ರಚಲಿತಸ್ತು ಭವೇತ್ ॥೮೭॥

ತ್ರೇತಾಗ್ನಿಸಂಸ್ಥಿತಾ ಮಧ್ಯಾ ತರ್ಜನ್ಯಾಂಗುಷ್ಠಕಾ ಯದಾ ।<br/>
ಕಾಂಗುಲೋಽನಾಮಿಕಾ ವಕ್ರಾ ಯದಾಶ್ಚೋರ್ಧ್ವಾ ಕನೀಯಸೀ ॥೮೮॥

ಏತೇನ ತರುಣಫಲಾನಿ ನಾನಾವಿಧಾನಿ ಚ ಲಘೂನಿ ।<br/>
ಕಾರ್ಯಾನಿ ರೋಷಜಾನಿ ಸ್ತ್ರೀವಚಾನ್ಯಂಗುಲಿಕ್ಷೇಪೈಃ ॥೮೯॥

ಮರಕತವೈದೂರ್ಯಾದೇಃ  ಪ್ರದರ್ಶನಂ ಸುಮನಸಾಂ ಚ ಕರ್ತವ್ಯಮ್ ।<br/>
ಗ್ರಾಹ್ಯಂ ಮರಾಲಪದಮಿತಿ ತಜ್ಜ್ಞೈರೇವ ಪ್ರಯೋಗೇಷು ॥೯೦॥

ಆವರ್ತಿತಾಃ ಕರತಲೇ ಯಸ್ಯಾಂಗುಲ್ಯೋ ಭವಂತಿ ಹಿ ।<br/>
ಪಾರ್ಶ್ವಾಗತವಿಕೀರ್ಣಾಶ್ಚ ಸ ಭವೇದಲಪಲ್ಲವಃ ॥೯೧॥

ಪ್ರತಿಷೇಧಕೃತೇ ಯೋಜ್ಯಃ ಕಸ್ಯ ತ್ವನ್ನಾಸ್ತಿ ಶೂನ್ಯವಚನೇಷು ।<br/>
ಪುನರಾತ್ಮೋಪನ್ಯಾಸಃ ಸ್ತ್ರೀಣಾಮೇತೇನ ಕರ್ತವ್ಯಃ ॥೯೨॥

ತಿಸ್ರಃ ಪ್ರಸಾರಿತಾ ಯತ್ರ ತಥಾ ಚೋರ್ಧ್ವಾ ಕನೀಯಸೀ ।<br/>
ತಾಸಾಂ ಮಧ್ಯೇ ಸ್ಥಿತೋಂಗುಷ್ಠಃ ಸ ಕರಶ್ಚತುರಸ್ಮೃತಃ ॥೯೩॥

ನಯವಿನಯನಿಯಮಸುನಿತುಣಬಾಲಾತುರಸತ್ಯಕೈತವಾರ್ಥೇಷು ।<br/>
ವಾಕ್ಯೇ ಯುಕ್ತೇ ಪಥ್ಯೇ ಸತ್ಯೇ ಪ್ರಶಮೇ ಚ ವಿನಿಯೋಜ್ಯಃ ॥೯೪॥

ಏಕೇನ ದ್ವಾಭ್ಯಾಂ ವಾ ಕಿಂಚಿನ್ಮಂಡಲಕೃತೇನ ಹಸ್ತೇನ ।<br/>
ವಿಕೃತವಿಚಾರಿತಚರಿತಂ ವಿತರ್ಕಿತಂ ಲಜ್ಜಿತಂ ಚೈವ ॥೯೫॥

ನಯನೌಪಮ್ಯಂ ಪದ್ಮದಲರೂಪಣಂ ಹರಿಣಕರ್ಣನಿರ್ದೇಶಃ ।<br/>
ಸಂಯುತಕರಣೇನೈವ ತು ಚರೇಣೈತಾನಿ ಕುರ್ವೀತ ॥೯೬॥

ಲೀಲಾ ರತೀ ರುಚಿ ಚ ಸ್ಮೃತಿಬುದ್ಧಿವಿಭಾವನಾಃ ಕ್ಷಮಾಂ ಪುಷ್ಟಿಂ ಚ ।<br/>
ಸಂಜ್ಞಾಮಾತ್ರಂ ಪ್ರಣಯಂ ವಿಚಾರಣಂ ಸಂಗತಂ ಶೌಚಮ್ ॥೯೭॥

ಚಾತುರ್ಯಂ ಮಾಧುರ್ಯಂ ದಾಕ್ಷಿಣ್ಯಂ ಮಾರ್ದವಂ ಸುಖಂ ಶೀಲಮ್ ।<br/>
ಪ್ರಶ್ನಂ ವಾರ್ತಾಯುಕ್ತಿಂ ವೇಷಂ ಮೃದುಶಾದ್ವಲಂ ಸ್ತೋಕಮ್ ॥೯೮॥

ವಿಭವಾವಿಭೌ ಸುರತಂ ಗುಣಾಗುಣೌ ಯೌವನಂ ಗೃಹಾನ್ ದಾರಾನ್ ।<br/>
ನಾನಾವರ್ಣಾಶ್ಚ ತಥಾ ಚತುರೇಣೈವಂ ಪ್ರಯುಂಜೀತ ॥೯೯॥

ಸಿತಮೂರ್ಧ್ವೇನ ತು ಕುರ್ಯಾತ್ ರಕ್ತಂ ಪೀತಂ ಚ ಮಂಡಲಕೃತೇನ ।<br/>
ಪರಿಮುದಿತೇನ ತು ನೀಲಂ ವರ್ಣಾಶ್ಚತುರೇಣ ಹಸ್ತೇನ ॥೧೦೦॥

ಮಧ್ಯಮಾಂಗುಷ್ಠಸಂದಂಶೋ ವಕ್ರಾ ಚೈವ ಪ್ರದೇಶಿನೀ ।<br/>
ಊರ್ಧ್ವಮನ್ಯೇ ಪ್ರಕೀರ್ಣೇ ಚ ದ್ವ್ಯಂಗುಲ್ಯೌ ಭ್ರಮರೇ ಕರೇ ॥೧೦೧॥

ಪದ್ಮೋತ್ಪಲಕುಮುದಾನಾಮನ್ಯೇಷಾಂ ಚೈವ ದೀರ್ಘವೃಂತಾನಾಮ್ ।<br/>
ಪುಷ್ಪಾಣಾಂ ಗ್ರಹಣವಿಧಿಃ ಕರ್ತವ್ಯಃ ಕರ್ಣಪುರಶ್ಚ ॥೧೦೨॥

ವಿಚ್ಯುತಶ್ಚ ಸಶಬ್ದಶ್ಚ ಕಾರ್ಯೋ ನಿರ್ಭತ್ಸನಾದಿಷು ।<br/>
ಬಾಲಾಲಾಪೇ ಚ ಶೀಘ್ರೇ ಚ ತಾಲೇ ವಿಶ್ವಾಸನೇ ತಥಾ ॥೧೦೩॥

ತರ್ಜನೀಮಧ್ಯಮಾಂಗುಷ್ಠಾಸ್ತ್ರೇತಾಗ್ನಿಸ್ಥಾ ನಿರಂತರಾಃ ।<br/>
ಭವೇಯುರ್ಹಂಸವಕ್ತ್ರಸ್ಯ ಶೇಷೇ ದ್ವೇ ಸಂಪ್ರಸಾರಿತೇ ॥೧೦೪॥

ಶ್ಲಕ್ಷ್ಣಾಲ್ಪಶಿಥಿಲಲಾಘವನಿಸ್ಸಾರಾರ್ಥೇ ಮೃದುತ್ವಯೋಗೇಷು ।<br/>
ಕಾರ್ಯೋಽಭಿನಯವಿಶೇಷಃ ಕಿಂಚಿತ್ಪ್ರಸ್ಯಂದಿತಾಗ್ರೇಣ ॥೧೦೫॥

ಸಮಾಃ ಪ್ರಸಾರಿತಾಸ್ತಿಸ್ರಸ್ತಥಾ ಚೋರ್ಧ್ವಾ ಕನೀಯಸೀ ।<br/>
ಅಂಗುಷ್ಠಃ ಕುಂಚಿತಶ್ಚೈವ ಹಂಸಪಕ್ಷ ಇತಿ ಸ್ಮೃತಃ ॥೧೦೬॥

ಏಷ ಚ ನಿವಾಪಸಲಿಲೇ ದಾತವ್ಯೇ ಗಂಡಸಂಶ್ರಯೇ ಚೈವ ।<br/>
ಕಾರ್ಯಃ ಪ್ರತಿಗ್ರಹಾಚಮನಭೋಜನಾರ್ಥೇಷು ವಿಪ್ರಾಣಾಮ್ ॥೧೦೭॥

ಆಲಿಂಗನೇ ಮಹಾಸ್ತಂಭದರ್ಶನೇ ರೋಮಹರ್ಷಣೇ ಚೈವ ।<br/>
ಸ್ಪರ್ಶೇಽನುಲೇಪನಾರ್ಥೇ ಯೋಜ್ಯಃ ಸಂವಾಹನೇ ಚೈವ ॥೧೦೮॥

ಪುನರೇವ ಚ ನಾರೀಣಾಂ ಸ್ತನಾಂತರಸ್ಥೇನ ವಿಭ್ರಮವಿಶೇಷಾಃ ।<br/>
ಕಾರ್ಯಾ ಯಥಾರಸಂ ಸ್ಯುರ್ದುಃಖೇ ಹನುಧಾರಣೇ ಚೈವ ॥೧೦೯॥

ತರ್ಜನ್ಯಂಗುಷ್ಠಸಂದಂಶಸ್ತ್ವ ಹ್ಯರಾಲಸ್ಯ ಯಥಾ ಭವೇತ್ ।<br/>
ಆಭುಗ್ನತಲಮಧ್ಯಸ್ಥಃ ಸ ಸಂದಂಶ ಇತಿ ಸ್ಮೃತಃ ॥೧೧೦॥

ಸಂದಂಶಸ್ತ್ರಿವಿಧೋ ಜ್ಞೇಯ ಹ್ಯಗ್ರಜೋ ಮುಖಜಸ್ತಥಾ ।<br/>
ತಥಾ ಪಾರ್ಶ್ವಗತಶ್ಚೈವ ರಸಭಾವೋಪಬೃಂಹಿತಃ ॥೧೧೧॥

ಪುಷ್ಪಾಪಚಯಗ್ರಥನೇ ಗ್ರಹಣೇ ತೃಣಪರ್ಣಕೇಶಸೂತ್ರಾಣಾಮ್ ।<br/>
ಶಲ್ಯಾವಯವಗ್ರಹಣಾಪಕರ್ಷಣೇ ಚಾಗ್ರಸಂದಂಶಃ ॥೧೧೨॥

ವೃಂತಾತ್ ಪುಷ್ಪೋದ್ಧರಣಂ ವರ್ತಿಶಲಾಕಾದಿಪೂರಣಂ ಚೈಅವ ।<br/>
ಧಿಗಿತಿ ಚ ವಚನಂ ರೋಷೇ ಮುಖಸಂದಂಶಸ್ಯ ಕರ್ಮಾಣಿ ॥೧೧೩॥

ಯಜ್ಞೋಪವೀತಧಾರಣವೇಧನಗುಣಸೂಕ್ಷ್ಮಬಾಣಲಕ್ಷ್ಯೇಷು ।<br/>
ಯೋಗೇ ಧ್ಯಾನೇ ಸ್ತೋಕೇ ಸಂಯುಕ್ತಕರಣಸ್ತು ಕರ್ತವ್ಯಃ ॥೧೧೪॥

ಪೇಶಲಕುತ್ಸಾಸೂಯಾದೋಷವಚನೇ ಚ ವಾಮಹಸ್ತೇನ ।<br/>
ಕಿಂಚಿದ್ ವಿವರ್ತಿತಕರಾಗ್ರಃ ಪ್ರಯುಜ್ಯತೇ ಪಾರ್ಶ್ವಸಂದಂಶಃ ॥೧೧೫॥

ಆಲೇಖ್ಯನೇತ್ರರಂಜನವಿತರ್ಕವಂತಪ್ರವಾಲರಚನೇ ಚ ।<br/>
ನಿಷ್ಪೀಡನಂ ತಥಾಲಕ್ತಕಸ್ಯ ಕಾರ್ಯ ಚ ನಾರೀಭಿಃ ॥೧೧೬॥

ಸಮಾಗತಾಗ್ರಾಃ ಸಹಿತಾ ಯಸ್ಯಾಂಗುಲ್ಯೋ ಭವಂತಿ ಹಿ ।<br/>
ಊರ್ಧ್ವಾ ಹಂಸಮುಖಸ್ಯೇವ ಸ ಭವೇನ್ಮುಕುಲಃ ಕರಃ ॥೧೧೭॥

ದೇವಾರ್ಚ್ಚನಬಲಿಕರಣೇ ಪದ್ಮೋತ್ಪಲಕುಮುದರೂಪಣೇ ಚೈವ ।<br/>
ವಿಟಚುಂಬನೇ ಚ ಕಾರ್ಯೋ ವಿಕುತ್ಸಿತೇ ವಿಪ್ರಕೀರ್ಣಶ್ಚ ॥೧೧೮॥

ಭೋಜನಹಿರಣ್ಯಗಣನಾಮುಖಸಂಕೋಚಪ್ರದಾನಶೀಘ್ರೇಷು ।<br/>
ಮುಕುಲಿತಕುಸುಮೇಷು ಚ ತಥಾ ತಜ್ಜ್ಞೈರೇಷ ಪ್ರಯೋಕ್ತವ್ಯಃ ॥೧೧೯॥

ಪದ್ಮಕೋಶಸ್ಯ ಹಸ್ತಸ್ಯ ಹ್ಯಂಗುಲ್ಯಃ ಕುಂಚಿತಾ ಯದಾ ।<br/>
ಊರ್ಣನಾಭಃ ಸ ವಿಜ್ಞೇಯಃ ಕೇಶಚೌರ್ಯಗ್ರಹಾದಿಷು ॥೧೨೦॥

ಶಿರಃ ಕಂಡೂಯನೇ ಚೈವ ಕುಷ್ಠವ್ಯಾಧಿನಿರೂಪಣೇ ।<br/>
ಸಂಹವ್ಯಾಘ್ರೇಷ್ವಭಿನಯಃ ಪ್ರಸ್ತರಗ್ರಹಣೇ ತಥಾ ॥೧೨೧॥

ಮಧ್ಯಮಾಂಗುಷ್ಠಸಂದಂಶೋ ವಕ್ರಾ ಚೈವ ಪ್ರದೇಶಿನೀ ।<br/>
ಶೇಷೇ ತಲಸ್ಥೇ ಕರ್ತವ್ಯೇ ತಾಮ್ರಚೂಲಕರೇಽಂಗುಲೀ ॥೧೨೨॥

ವಿಚ್ಯುತಶ್ಚ ಸಶಬ್ದಶ್ಚ ಕಾರ್ಯೋ ನಿರ್ಭತ್ಸನಾದಿಷು ।<br/>
ತಾಲೇ ವಿಶ್ವಸನೇ ಚೈವ ಶೀಘ್ರಾರ್ಥೇ ಸಂಜ್ಞಿತೇಷು ಚ ॥೧೨೩॥

ತಥಾ ಕಲಾಸು ಕಾಷ್ಠಾಸು ನಿಮೇಷೇ ತು ಕ್ಷಣೇ ತಥಾ ।<br/>
ಏಶ ಏವ ಕರಃ ಕಾರ್ಯೋ ಬಾಲಾಲಾಪನಿಮಂತ್ರಣೇ ॥೧೨೪॥

ಅಥವಾ ಅಂಗುಲ್ಯಃ ಸಂಹಿತಾ ವಕ್ರಾ ಉಪರ್ಯುಂಗುಷ್ಠಪೀಡಿತಾಃ ।<br/>
ಪ್ರಸಾರಿತಾ ಕನೀಷ್ಠಾಚ ತಾಮ್ರಚೂಡಃ ಕರಃ ಸ್ಮೃತಃ ॥೧೨೫॥

ಶತಂ ಸಹಸ್ರಂ ಲಕ್ಷಂ ಚ ಕರೇಣೈಕೇನ ಯೋಜಯೇತ್ ।<br/>
ಕ್ಷಿಪ್ರಮುಕ್ತಾಂಗುಲೀಭಿಸ್ತು ಸ್ಫುಲಿಂಗಾನ್ ವಿಪ್ರುಷಸ್ತಥಾ ॥೧೨೬॥

ಅಸಂಯುತಾಃ ಕರಾ ಹ್ಯೇತೇ ಮಯಾ ಪ್ರೋಕ್ತಾ ದ್ವಿಜೋತ್ತಮಾಃ ।<br/>
ಅತಶ್ಚ ಸಂಯುತಾನ್ ಹಸ್ತಾನ್ ಗದತೋ ಮೇ ನಿಬೋಧತ ॥೧೨೭॥

ಪತಾಕಾಭ್ಯಾಂ ತು ಹಸ್ತಾಭ್ಯಾಂ ಸಂಶ್ಲೇಷಾದಂಜಲಿಃ ಸ್ಮೃತಃ ।<br/>
ದೇವತಾನಾಂ ಗುರೂಣಾಂ ಚ ಮಿತ್ರಾಣಾಂ ಚಾಭಿವಾದನೇ ॥೧೨೮॥

ಸ್ಥಾನಾನ್ಯಸ್ಯ ಪುನಸ್ತ್ರೀಣಿ ವಕ್ಷೋ ವಕ್ತ್ರಂ ಶಿರಸ್ತಥಾ ।<br/>
ದೇವತಾನಾಂ ಶಿರಃಸ್ಥಸ್ತು ಗುರೂಣಾಮಾಸ್ಯಸಂಸ್ಥಿತಃ ।<br/>
ವಕ್ಷಸ್ಥಶ್ಚೈವ ಮಿತ್ರಾಣಾಂ ಸ್ತ್ರೀಣಾಂ ತ್ವನಿಯತೋ ಭವೇತ್ ॥೧೨೯॥

ಉಭಾಭ್ಯಾಮಪಿ ಹಸ್ತಾಭ್ಯಾಮನ್ಯೋಽನ್ಯಂ ಪಾರ್ಶ್ವಸಂಗ್ರಹಾತ್ ।<br/>
ಹಸ್ತಃ ಕಪೋತಕೋ ನಾಮ ಕರ್ಮ ಚಾಸ್ಯ ನಿಬೋಧತ ॥೧೩೦॥

ಏಷ ವಿನಯಾಭ್ಯುಪಗಮೇ ಪ್ರಣಾಮಕರಣೇ ಗುರೋಶ್ಚ ಸಂಭಾಷೇ ।<br/>
ಶೀತೇ ಭಯೇ ಚ ಕಾರ್ಯೋ ವಕ್ಷಃಸ್ಥಃ ಕಂಪಿತಃ ಸ್ತ್ರೀಭಿಃ ॥೧೩೧॥

ಅಯಮೇವಾಂಗುಲಿಪರಿಘೃಷ್ಯಮಾಣಮುಕ್ತಸ್ತು ಖಿನ್ನವಾಕ್ಯೇಷು ।<br/>
ಏತಾವದಿತಿ ಚ ಕಾರ್ಯೋ ನೇದಾನೀಂ ಕೃತ್ಯಮಿತಿ ಚಾರ್ಥೇ ॥೧೩೨॥

ಅಂಗುಲ್ಯೋ ಯಸ್ಯ ಹಸ್ತಸ್ಯ ಹ್ಯನ್ಯೋನ್ಯಾಂತರನಿಸ್ಸೃತಾಃ ।<br/>
ಸ ಕರ್ಕಟ ಇತಿ ಜ್ಞೇಯಃ ಕರಃ ಕರ್ಮ ಚ ವಕ್ಷ್ಯತೇ ॥೧೩೩॥

ಏಷ ಮದನಾಂಗಮರ್ದೇ ಸುಪ್ತೋತ್ಥಿತವಿಜೃಂಭಣೇ ಬೃಹದ್ದೇಹೇ ।<br/>
ಹನುಧಾರಣೇ ಚ ಯೋಜ್ಯಃ ಶಂಖಗ್ರಹಣೇಽರ್ಥತತ್ತ್ವಜ್ಞೈಃ ॥೧೩೪॥

ಮಣಿಬಂಧನವಿನ್ಯಸ್ತಾವರಾಲೌ ಸ್ತ್ರೀಪ್ರಯೋಜಿತೌ ।<br/>
ಉತ್ತಾನೌ ವಾಮಪಾರ್ಶ್ವಸ್ಥೌ ಸ್ವಸ್ತಿಕಃ ಪರಿಕೀರ್ತಿತಃ ॥೧೩೫॥

ಸ್ವಸ್ತಿಕವಿಚ್ಯುಇತಿಕರಣಾದ್ ದಿಶೋ ಘನಾಃ ಖಂ ವನಂ ಸಮುದ್ರಾಶ್ಚ ।<br/>
ಋತವೋ ಮಹೀ ತಥೌಘಂ ವಿಸ್ತೀರ್ಣಂ ಚಾಭಿನೇಯಂ ಸ್ಯಾತ್ ॥೧೩೬॥

ಖಟಕಃ ಖಟಕೇ ನ್ಯಸ್ತಃ ಖಟಕಾವರ್ಧಮಾನಕಃ ।<br/>
ಶೃಂಗಾರಾರ್ಥೇಷು ಯೋಕ್ತವ್ಯಃ ಪ್ರಣಾಮಕರಣೇ ತಥಾ ॥೧೩೭॥

ಅನ್ಯೇ - ಕುಮುದೀತಾಲವೃಂತೇಷು ಕರ್ತವ್ಯಶ್ಛತ್ರಧರಣೇ । ಇತಿ  ॥೧೩೮॥

ಅರಾಲೌ ತು ವಿಪರ್ಯಸ್ತಾವುತ್ತಾನೌ  ವರ್ಧಮಾನಕೌ ।<br/>
ಉತ್ಸಂಗ ಇತಿ ವಿಜ್ಞೇಯಃ ಸ್ಪರ್ಶಸ್ಯ ಗ್ರಹಣೇ ಕರಃ ॥೧೩೯॥

ಸನಿಷ್ಪೇಷಕೃತೇ ಚೈವ ರೋಮಾಮರ್ಷಕೃತೇಽಪಿ ಚ ।<br/>
ನಿಷ್ಪೀಡಿತಃ ಪುನಶ್ಚೈವ ಸ್ತ್ರೀಣಾಮೀರ್ಷ್ಯಾಕೃತೇ ಭವೇತ್ ॥೧೪೦॥

ಮುಕುಲಂ ತು ಯದಾ ಹಸ್ತಂ ಕಪಿತ್ಥಃ ಪರಿಚೇಷ್ಟಯೇತ್ ।<br/>
ಸ ಮಂತವ್ಯಸ್ತದಾ ಹಸ್ತೋ ನಿಷಧೌ ನಾಮ ನಾಮತಃ ॥೧೪೧॥

ಸಂಗ್ರಹಪರಿಗ್ರಹೌ ಧಾರಣಂ ಚ ಸಮಯಶ್ಚ ಸತ್ಯವಚನಂ ಚ ।<br/>
ಸಂಕ್ಷೇಪಃ ಸಂಕ್ಷಿಪ್ತಂ ನಿಪೀಡಿತೇನಾಭಿನೇತವ್ಯಮ್ ॥೧೪೨॥

ಶಿಖರಸ್ತು ಯದಾ ಹಸ್ತೋ ಮೃಗಶೀರ್ಷೇಣ ಪೀಡಿತಃ ।<br/>
ನಿಷಧೋ ನಾಮ ವಿಜ್ಞೇಯಃ ಸ ಭಯಾರ್ತೇ ವಿಧೀಯತೇ ॥೧೪೩॥

ಗೃಹೀತ್ವಾ   ವಾಮಹಸ್ತೇನ ಕರ್ಪುರಾಭ್ಯಂತರೇ ಭುಜಮ್  ।<br/>
ದಕ್ಷಿಣಂ ಚಾಪಿ ವಾಮಸ್ಯ ಕರ್ಪುರಾಭ್ಯಂತರೇ ನ್ಯಸೇತ್  ॥೧೪೪॥

ಸ ಚಾಪಿ ದಕ್ಷಿಣೋ ಹಸ್ತಃ ಸಮ್ಯಙ್ ಮುಷ್ಟೀಕೃತೋ ಭವೇತ್ ।<br/>
ಇತ್ಯೇಷ ನಿಷಧೋ ಹಸ್ತಃ ಕರ್ಮ ಚಾಸ್ಯ ನಿಬೋಧತ ॥೧೪೫॥

ಏತೇನ ಧೈರ್ಯಮದಗರ್ವಸೌಷ್ಠವೌತ್ಸುಕ್ಯವಿಕ್ರಮಾಟೋಪಾಃ ।<br/>
ಅಭಿಮಾನಾವಷ್ಟಂಭಃ ಸ್ತಂಭಸ್ಥೈರ್ಯಾದಯ ಕಾರ್ಯಾಃ ॥೧೪೬॥

ಜ್ಞೇಯೋ ವೈ ನಿಷಧೋ ನಾಮ ಹಂಸಪಕ್ಷೌ ಪರಾಂಗಮುಖೌ ।<br/>
ಜಾಲವಾತಾಯನಾದೀನಾಂ ಪ್ರಯೋಕ್ತವ್ಯೋಽಭಿಘಟ್ಟನೇ ॥೧೪೭॥

ಅಂಸೌ ಪ್ರಶಿಥಿಲೌ ಮುಕ್ತೌ ಪತಾಕೌ ತು ಪ್ರಲಂಬಿತೌ ।<br/>
ಯದಾ ಭವೇತಾಂ ಕರಣೇ ಸ ದೋಲ ಇತಿ ಸಂಜ್ಞಿತಃ ॥೧೪೮॥

ಸಂಭ್ರಮವಿಷಾದಮೂರ್ಚ್ಛಿತಮದಾಭಿಘಾತೇ ತಥೈವ ಚಾಽವೇಗೇ ।<br/>
ವ್ಯಾಧಿಪ್ಲುತೇ ಚ ಶಸ್ತ್ರಕ್ಷತೇ ಚ ಕಾರ್ಯೋಽಭಿನಯೋಗಃ ॥೧೪೯॥

ಯಸ್ತು ಸರ್ಪಶಿರಾಃ ಪ್ರೋಕ್ತಸ್ತಸ್ಯಾಂಗುಲಿನಿರಂತರಃ ।<br/>
ದ್ವಿತೀಯಃ ಪಾರ್ಶ್ವಸಂಶ್ಲಿಷ್ಟಃ ಸ ತು ಪುಷ್ಪಪುಟಃ ಸ್ಮೃತಃ ॥೧೫೦॥

ಧಾನ್ಯಫಲಪುಷ್ಪಸದೃಶಾನ್ಯನೇನ ನಾನಾವಿಧಾನಿ ಯುಕ್ತಾನಿ ।<br/>
ಗ್ರಾಹ್ಯಾಣ್ಯುಪನೇಯಾನಿ ಚ ತೋಯಾನಯನಾಪನಯನೇ ಚ ॥೧೫೧॥

ಪತಾಕೌ ತು ಯದಾ ಹಸ್ತಾವೂರ್ರ್ಧಾಂಗುಷ್ಠಾವಧೋಮುಖೌ ।<br/>
ಉಪರ್ಯುಪರಿ ವಿನ್ಯಸ್ತೌ ತದಾ ಸ ಮಕರಃ ಕರಃ ॥೧೫೨॥

ಸಿಂಹವ್ಯಾಲದ್ವಿಪಿಪ್ರದರ್ಶನಂ ನಕ್ರಮಕರಮತ್ಸ್ಯಾನಾಮ್ ।<br/>
ಯೇ ಚಾನ್ಯೇ ಕ್ರವ್ಯಾದಾ ಹ್ಯಭಿನೇಯಾಸ್ತೇಽರ್ಥಯೋಗೇನ ॥೧೫೩॥

ಕೂರ್ಪರಾಂಸೋಚಿತೌ ಹಸ್ತೌ ಯದಾಸ್ತಾಂ ಸರ್ಪಶೀರ್ಷಕೌ ।<br/>
ಗಜದಂತಃ ಸ ವಿಜ್ಞೇಯಃ ಕರ್ಮ ಚಾಸ್ಯ ನಿಬೋಧತ॥೧೫೪॥

ಏವ ಚ ವಧುವರಾಣಮುದ್ವಾಹೇ ಚಾತಿಭಾರಯೋಗೇ ಚ ।<br/>
ಸ್ತಂಭಗ್ರಹಣೇ ಚ ತಥಾ ಶೈಲಶಿಲೋತ್ಪಾಟನೇ ಚೈವ ॥೧೫೫॥

ಶುಕತುಂಡೌ ಕರೌ ಕೃತ್ವಾ ವಕ್ಷಸ್ಯಭಿಮುಖಾಂಚಿತೌ ।<br/>
ಶನೈರಧೋಮುಖಾವಿದ್ಧೌ ಸೋಽವಹಿತ್ಥ ಇತಿ ಸ್ಮೃತಃ ॥೧೫೬॥

ದೌರ್ಬಲ್ಯೇ ನಿಃಶ್ವಸಿತೇ ಗಾತ್ರಾಣಾಂ ದರ್ಶನೇ ತನುತ್ವೇ ಚ ।<br/>
ಉತ್ಕಂಠಿತೇ ಚ ತಜ್ಜ್ಞೈರಭಿನಯಯೋಗಸ್ತು ಕರ್ತವ್ಯಃ  ॥೧೫೭॥

ಮುಕುಲಸ್ತು ಯದಾ ಹಸ್ತಃ ಕಪಿತ್ಥಪರಿವೇಷ್ಟಿತಃ ।<br/>
ವರ್ಧಮಾನಃ ಸ ವಿಜ್ಞೇಯಃ ಕರ್ಮ ಚಾಸ್ಯ  ನಿಬೋಧತ ॥೧೫೮॥

ಸಂಗ್ರಹಪರಿಗ್ರಹೌ ಧಾರಣಂ ಚ ಸಮಯಶ್ಚ ಸತ್ಯವಚಂ ಚ ।<br/>
ಸಂಕ್ಷೇಪತಸ್ತು ಸಂಕ್ಷಿಪ್ತಂ ನಿಪೀಡಿತೇನಾಭಿನೇತವ್ಯಮ್ ॥೧೫೯॥

ಜ್ಞೇಯೋ ವೈ ವರ್ಧಮಾನಸ್ತು ಹಂಸಪಕ್ಷೋ ಪರಾಂಗಮುಖೌ ।<br/>
ಜಾಲವಾತಾಯನಾದೀನಾಂ ಪ್ರಯೋಕ್ತವ್ಯೋ ವಿಘಾಟನೇ ॥೧೬೦॥

ಉಕ್ತಾ ಹ್ಯೇತೇ ದ್ವಿವಿಧಾ ಹ್ಯಸಂಯುತಾಃ ಸಂಯುತಾಶ್ಚ ಸಂಕ್ಷೇಪಾತ್ ।<br/>
ಅಭಿನಯಕರಾಸ್ತು ಯೇ ತ್ವಿಹ ತೇಽನ್ಯತ್ರಾಪ್ಯರ್ಥತಃ ಸಾಧ್ಯಾಃ ॥೧೬೧॥

ಆಕೃತ್ಯಾ ಚೇಷ್ಟಯಾ ಚಿಹ್ನೈರ್ಜಾತ್ಯಾ ವಿಜ್ಞಾಯ ತತ್ಪುನಃ ।<br/>
ಸ್ವಯಂ ವಿತರ್ಕ್ಯ ಕರ್ತವ್ಯಂ ಹಸ್ತಾಭಿನಯನಂ ಬುಧೈಃ ॥೧೬೨॥

ನಾಸ್ತಿ ಕಶ್ಚಿದಹಸ್ತಸ್ತು ನಾಟ್ಯೇಽರ್ಥೋಽಭಿನಯಂ ಪ್ರತಿ ।<br/>
ಯಸ್ಯ ಯದ್ ದೃಶ್ಯತೇ ರೂಪಂ ಬಹುಶಸ್ತನ್ಮಯೋಷಿತಮ್ ॥೧೬೩॥

ಅನ್ಯೇ ಚಾಪ್ಯರ್ಥಸಂಯುಕ್ತಾ ಲೌಕಿಕಾ ಯೇ ಕರಾಸ್ತ್ವಿಹ ।<br/>
ಛಂದತಸ್ತೇ ನಿಯೋಕ್ತವ್ಯಾ ರಸಭಾವವಿಚೇಷ್ಟಿತೈಃ ॥೧೬೪॥

ದೇಶಂ ಕಾಲಂ ಪ್ರಯೋಗಂ ಚಾಪ್ಯರ್ಥಯುಕ್ತಿಮವೇಕ್ಷ್ಯ ಚ ।<br/>
ಹಸ್ತಾ ಹ್ಯೇತೇ ಪ್ರಯೋಕ್ತವ್ಯಾಃ ನೃಣಾಂ ಸ್ತ್ರೀಣಾಂ ವಿಶೇಷತಃ ॥೧೬೫॥

ಸರ್ವೇಷಾಮೇವ ಹಸ್ತಾನಾಂ ಯಾನಿ ಕರ್ಮಾಣಿ ಸಂತಿ ಹಿ ।<br/>
ತಾನ್ಯಹಂ ಸಂಪ್ರವಕ್ಷ್ಯಾಮಿ ರಸಭಾವಕೃತಾನಿ ತು ॥೧೬೬॥

ಉತ್ಕರ್ಷಣಂ ವಿಕರ್ಷಣಂ ತಥಾ ಚೈವಾಪಕರ್ಷಣಮ್ ।<br/>
ಪರಿಗ್ರಹೋ ನಿಗ್ರಹಶ್ಚಾಹ್ವಾನಂ ನೋದನಮೇವ ಚ ॥೧೬೭॥

ಸಂಶ್ಲೇಷಶ್ಚ ವಿಯೋಗಶ್ಚ ರಕ್ಷಣಂ ಮೋಕ್ಷಣಂ ತಥಾ ।<br/>
ವಿಕ್ಷೇಪಧೂನನೇ ಚೈವ ವಿಸರ್ಗಸ್ತರ್ಜನಂ ತಥಾ ॥೧೬೮॥

ಛೇದನಂ ಭೇದನಂ ಚೈವ ಸ್ಫೋಟನಂ ಮೋಟನಂ ತಥಾ ।<br/>
ತಾಡನಂ ಚೇತಿ ವಿಜ್ಞೇಯಂ ತಜ್ಜ್ಞೈಃ ಕರ್ಮ ಕರಾನ್ ಪ್ರತಿ ॥೧೬೯॥

ಉತ್ತಾನಃ ಪಾರ್ಶ್ವಗಶ್ಚೈವ ತಥಾಽಧೋಮುಖ ಏವ ಚ ।<br/>
ಹಸ್ತಪ್ರಚಾರಸ್ತ್ರಿವಿಧೋ ನಾಟ್ಯತತ್ತ್ವಸಮಾಶ್ರಯಃ ॥೧೭೦॥

ಸರ್ವೇ ಹಸ್ತಪ್ರಚಾರಾಶ್ಚ ಪ್ರಯೋಗೇಷು ಯಥಾವಿಧಿಃ
ನೇತ್ರಭ್ರೂಮುಖರಾಗೈಶ್ಚ ಕರ್ತವ್ಯಾ ವ್ಯಂಜಿಅತಾ ಬುಧೈಃ ॥೧೭೧॥

ಕರಣಂ ಕರ್ಮ ಸ್ಥಾನಂ ಪ್ರಚಾಯುಕ್ತಿಂ ಕ್ರಿಯಾಂ ಚ ಸಂಪ್ರೇಕ್ಷ್ಯ ।<br/>
ಹಸ್ತಾಭಿನಯತಜ್ಜ್ಞೈಃ ಕಾರ್ಯೋ ಲೋಕೋಪಚಾರೇಣ ॥೧೭೨॥

ಉತ್ತಾಮಾನಾಂ ಕರಾಃ ಕಾರ್ಯಾ ಲಲಾಟಕ್ಷೇತ್ರಚಾರಿಣಃ ।<br/>
ವಕ್ಷಃಸ್ಥಾಶ್ಚೈವ ಮಧ್ಯಾನಾಮಧಮಾಮಧೋಗತಾ ॥೧೭೩॥

ಜ್ಯೇಷ್ಠೇ ಸ್ವಲ್ಪಪ್ರಚಾರಾಃ ಸ್ಯುರ್ಮಧ್ಯೇ ಮಧ್ಯವಿಚಾರಿಣಃ ।<br/>
ಅಧಮೇಷು ಪ್ರಕೀರ್ಣಾಶ್ಚ ಹಸ್ತಾಃ ಕಾರ್ಯಾ ಪ್ರಯೋಕ್ತೃಭಿಃ ॥೧೭೪॥

ಲಕ್ಷಣವ್ಯಂಜಿತಾ ಹಸ್ತಾಃ ಕಾರ್ಯಾಸ್ತೂತ್ತಮಮಧ್ಯಮೈಃ ।<br/>
ಲೋಕಕ್ರಿಯಾಸ್ವಭಾವೇನ ನೀಚೈರಪ್ಯರ್ಥಸಂಶ್ರಯಾಃ ॥೧೭೫॥

ಅಥವಾನ್ಯಾದೃಶಂ ಪ್ರಾಪ್ಯ ಪ್ರಯೋಗಂ ಕಾಲಮೇವ ಚ ।<br/>
ವಿಪರೀತಾಶ್ರಯಾ ಹಸ್ತಾಃ ಪ್ರಯೋಕ್ತವ್ಯಾ ಬುಧೈರ್ನ ವಾ ॥೧೭೬॥

ವಿಷಣ್ಣೇ ಮೂರ್ಚ್ಛಿತೇ ಭೀತೇ ಜುಗುಪ್ಸಾಶೋಕಪೀಡಿತೇ  ।<br/>
ಗ್ಲಾನೇ ಸ್ವಪ್ನೇ ವಿಹಸ್ತೇ ಚ ನಿಶ್ಚೇಷ್ಟೇ ತಂದ್ರಿತೇ ಜಡೇ ॥೧೭೭॥

ವ್ಯಾಧಿಗ್ರಸ್ತೇ ಜರಾರ್ತೇ ಚ ಭಯಾರ್ತೇ ಶೀತವಿಪ್ಲುತೇ ।<br/>
ಮತ್ತೇ ಪ್ರಮತ್ತೇ ಚೋನ್ಮತ್ತೇ ಚಿಂತಾಯಾಂ ತಪಸಿ ಸ್ಥಿತೇ ॥೧೭೮॥

ಹಿಮವರ್ಷಹತೇ ಬದ್ಧೇ ವರಿಣಾಪ್ಲವಸಂಶ್ರಿತೇ ।<br/>
ಸ್ವಪ್ನಾಯಿತೇ ಚ ಸಂಭ್ರಾಂತೇ ನತಸಂಸ್ಫೋಟನೇ ತಥಾ ॥೧೭೯॥

ನ ಹಸ್ತಾಭಿನಯಃ ಕಾರ್ಯಃ ಕಾರ್ಯಃ ಸತ್ತ್ವಸ್ಯ ಸಂಗ್ರಹಃ ।<br/>
ತಥಾ ಕಾಕುವಿಶೇಷಶ್ಚ ನಾನಾಭವರಸಾನ್ವಿತಃ ॥೧೮೦॥

ಯತ್ರ ವ್ಯಗ್ರಾವುಭೌ ಹಸ್ತೌ ತತ್ತದ್ ದೃಷ್ಟಿವಿಲೋಕನೈಃ ।<br/>
ವಾಚಕಾಭಿನಯಂ ಕುರ್ಯಾದ್ವಿರಾಮೈರ್ಥದರ್ಶಕೈಃ ॥೧೮೧॥

ಉತ್ತಾನಃ ಪಾರ್ಶ್ವಗಶ್ಚೈವ ತಥಾಽಧೋಮುಖ ಏವ ಚ ।<br/>
ಪ್ರಚಾರಸ್ತ್ರಿವಿಧೋಽಂಗಾನಾಂ ನಾಟ್ಯನೃತ್ತಸಮಾಶ್ರಯಃ ॥೧೮೨॥

ಉತ್ತಾನೋ ವರ್ತುಲಸ್ತ್ರ್ಯಶ್ರಃ ಸ್ಥಿತೋಽಧೋಮುಖ ಏವ ಚ ।<br/>
ಪಂಚ ಪ್ರಕಾರಾ ಹಸ್ತಸ್ಯ ನಾಟ್ಯನೃತ್ತಸಮಾಶ್ರಯಾಃ ॥೧೮೩॥

ಏವಂ ಜ್ಞೇಯಾಃ ಕರಾ ಹ್ಯೇತೇ ನಾಭಿನಯಸಂಶ್ರಿತಾಃ ।<br/>
ಅತ ಊರ್ಧ್ವಂ ಪ್ರವಕ್ಷ್ಯಾಮಿ ಹಸ್ತಾನ್ ನೃತ್ತಸಮಾಶ್ರಯಾನ್ ॥೧೮೪॥

ವಕ್ಷಸೋಽಷ್ಟಾಂಗುಲಸ್ಥೌ ತು ಪ್ರಾಙ್ಮುಖೌ ಖಟಕಾಮುಖೌ ।<br/>
ಸಮಾನಕೂರ್ಪರಾಂಸೌ ತು ಚತುರಸ್ರೌ ಪ್ರಕೀರ್ತಿತೌ ॥೧೮೫॥

ಹಂಸಪಕ್ಷಕೃತೌ ಹಸ್ತೌ ವ್ಯಾವೃತೌ ತಾಲವೃಂತವತ್ ।<br/>
ಉದ್ವೃತ್ತಾವಿತಿ ವಿಜ್ಞೇಯಾವಥವಾ ತಾಲವೃಂತಕೌ ॥೧೮೬॥

ಚತುರಸ್ತ್ರಸ್ಥಿತೌ ಹಸ್ತೌ ಹಂಸಪಕ್ಷಕೃತೌ ತಥಾ ।<br/>
ತಿರ್ಯಕ್ಸ್ಥಿತೌ ಚಾಭಿಮುಖೌ ಜ್ಞೇಯೌ ತಾಲಮುಖಾವಿತಿ ॥೧೮೭॥

ತಾವೇವ ಮಣಿಬಂಧಾಂತೇ ಸ್ವಸ್ತಿಕಾಕೃತಿಸಂಸ್ಥಿತೌ ।<br/>
ಸ್ವಸ್ತಿಕಾವಿತಿ ವಿಖ್ಯಾತೌ ವಿಚ್ಯುತೌ ವಿಪ್ರಕೀರ್ಣಕೌ ॥೧೮೮॥

ಅಲಪಲ್ಲವಸಂಸ್ಥಾನಾವುರ್ಧ್ವಾಸ್ಯೌ ಪದ್ಮಕೋಶಕೌ ।<br/>
ಅರಾಲಖಟಕಾಖ್ಯೌ ಚಾಪ್ಯರಾಲಖಟಕಾಮುಖೌ ॥೧೮೯॥

ತಥೈ ಮಣಿಬಂಧಾಂತೇ ಹ್ಯರಾಲೌ ವಿಚ್ಯುತಾವುಭೌ ।<br/>
ಜ್ಞೇಯೌ ಪ್ರಯೋಕ್ತೃಭಿರ್ನಿತ್ಯಮರಾಲ ಖಟಕಾವಿತಿ ॥೧೯೦॥

ಭುಜಾಂಸಕೂರ್ಪರಾಗ್ರೈಸ್ತು ಕುಟಿಲಾವರ್ತಿತೌ ಕರೌ ।<br/>
ಪರಾಂಗಮುಖತಲಾವಿದ್ಧೌ ಜ್ಞೇಯಾವಾವಿದ್ಧವಕ್ರಕೌ ॥೧೯೧॥

ಹಸ್ತೌ ತು ಸರ್ಪಶಿರಸೌ ಮಧ್ಯಮಾಂಗುಷ್ಠಕೌ ಯದಾ ।<br/>
ತಿರ್ಯಕ್ಪ್ರಸಾರಿತಾಸ್ಯೌ  ಚ ತದಾ ಸೂಚೀಮುಖೌ ಸ್ಮೃತೌ ॥೧೯೨॥

ಸರ್ಪಶೀರ್ಷೌ ಯದಾ ಹಸ್ತೌ ಭವೇತಾಂ ಸ್ವಸ್ತಿಕಸ್ಥಿತೌ ।<br/>
ಮಧ್ಯಪ್ರಸಾರಿತಾಂಗುಷ್ಠೌ ಜ್ಞೇಯೌ ಸೂಚೀಮುಖೌ ತದಾ ॥೧೯೩॥

ರೇಚಿತೌ ಚಾಪಿ ವಿಜ್ಞೇಯೌ ಹಂಸಪಕ್ಷೌ  ದ್ರುತಭ್ರಮೌ ।<br/>
ಪ್ರಸಾರಿತೋತ್ತಾನತಲೌ ರೇಚಿತಾವಿತಿ ಸಂಜ್ಞಿತೌ ॥೧೯೪॥

ಚತುರಸ್ರೋ ಭವೇದ್ವಾಮಃ ಸವ್ಯಹಸ್ತಶ್ಚ ರೇಚಿತಃ ।<br/>
ವಿಜ್ಞೇಯೌ ನೃತ್ತತತ್ತ್ವಜ್ಞೈರ್ಧರೇಚಿತಸಂಜ್ಞಕೌ ॥೧೯೫॥

ಅಂಚಿತೌ ಕೂರ್ಪರಾಂಸೌ ತು ತ್ರಿಪತಾಕೌ ಕರೌ ಕೃತೌ ।<br/>
ಕಿಂಚಿತ್ತಿರ್ಯಗ್ಗತಾವೇತೌ ಸ್ಮೃತಾವುತ್ತನವಂಚಿತೌ ॥೧೯೬॥

ಮಣಿಬಂಧಮುಕ್ತೌ ತು ಪತಾಕೌ ಪಲ್ಲವೌ ಸ್ಮೃತೌ ।<br/>
ಬಾಹುಶೀರ್ಷಾದ್ವಿನಿಷ್ಕ್ರಾಂತೌ ನಿತಂಬಾವಿತಿ ಕೀರ್ತಿತೌ ॥೧೯೭॥

ಕೇಶದೇಶಾದ್ವಿನಿಷ್ಕ್ರಾಂತೌ ಪರಿಪಾರ್ಶ್ವೋತ್ಥಿತೌ ಯದಾ ।<br/>
ವಿಜ್ಞೇಯೋ ಕೇಶಬಂಧೌ  ತು ಕರವಾಚಾರ್ಯಸಮ್ಮತೌ ॥೧೯೮॥

ತಿರ್ಯಕ್ಪ್ರಸಾರಿತೌ ಚೈವ ಪಾರ್ಶ್ವಸಂಸ್ಥೌ ತಥೈವ ಚ ।<br/>
ಲತಾಖ್ಯೌ ಚ ಕರೌ ಜ್ಞೇಯೌ ನೃತ್ತಾಭಿನಯನಂ ಪ್ರತಿ ॥೧೯೯॥

ಸಮುನ್ನತೋ ಲತಾಹಸ್ತಃ ಪಾರ್ಶ್ವಾತ್ಪಾರ್ಶ್ವ ವಿಲೋಲಿತಃ ।<br/>
ತ್ರಿಪತಾಕೋಽಪರಃ ಕರ್ಣೇ ಕರಿಹಸ್ತಃ ಪ್ರಕೀರ್ತಿತಃ ॥೨೦೦॥

ಕಟಿಶೀರ್ಷನಿವಿಷ್ಟಾಗ್ರೌ ತ್ರಿಪತಾಕೌ  ಯದಾ ಕರೌ ।<br/>
ಪಕ್ಷವಂಚಿತಕೌ ಹಸ್ತೌ ತದಾ ಜ್ಞೇಯೌ ಪ್ರಯೋಕ್ತೃಭಿಃ ॥೨೦೧॥

ತಾವೇವ ತು ಪರಾವೃತ್ತೌ ಪಕ್ಷಪ್ರದ್ಯೋತಕೌ ಸ್ಮೃತೌ ।<br/>
ಅಧೋಮುಖತಲಾವಿದ್ಧೌ ಜ್ಞೇಯೌ ಗರುಡಪಕ್ಷಕೌ ॥೨೦೨॥

ಹಂಸಪಕ್ಷಕೃತೌ ಹಸ್ತೌ ವ್ಯಾವೃತ್ತಪರಿವರ್ತಿತೌ ।<br/>
ತಥಾ ಪ್ರಸಾರಿತಭುಜೌ ದಂಡಪಕ್ಷಾವಿತಿ ಸ್ಮೃತೌ ॥೨೦೩॥

ಊರ್ಧ್ವಮಂಡಲಿನೌ ಹಸ್ತಾವೂರ್ಧ್ವದೇಶವಿವರ್ತನಾತ್ ।<br/>
ತಾವೇವ ಪಾರ್ಶ್ವವಿನ್ಯಸ್ತೌ ಪಾರ್ಶ್ವಮಂಡಲಿನೌ ಸ್ಮೃತೌ ॥೨೦೪॥

ಉದ್ವೇಷ್ಟಿತೌ ಭವೇದೇಕೌ ದ್ವಿತೀಯಶ್ಚಾಪವೇಷ್ಟಿತಃ ।<br/>
ಭ್ರಮಿತಾವುರಸಃ ಸ್ಥಾನೇ ಹ್ಯುರೋಮಂಡಲಿನೌ ಸ್ಮೃತೌ ॥೨೦೫॥

ಅಲಪಲ್ಲವಕಾರಾಲಾವುರೋದ್ವಭ್ರಮಣಕ್ರಮಾತ್ ।<br/>
ಪಾರ್ಶ್ವಾವರ್ತಶ್ಚ ವಿಜ್ಞೇಯಾವುರಃ ಪಾರ್ಶ್ವಾರ್ಧಮಂಡಲೌ ॥೨೦೬॥

ಹಸ್ತೌ ತು ಮಣೀಬಂಧಾಂತೇ ಕುಂಚಿತಾವಂಚಿತೌ ಯದಾ ।<br/>
ಖಟಕಾಖ್ಯೌ ತು ತೌ ಸ್ಯಾತಾಂ ಮುಷ್ಟಿಕಸ್ವಸ್ತಿಕೌ ತದಾ ॥೨೦೭॥

ಪದ್ಮಕೋಶೌ ಯದಾ ಹಸ್ತೌ ವ್ಯಾವೃತ್ತಪರಿವರ್ತಿತೌ ।<br/>
ನಲಿನೀಪದ್ಮಕೋಶೌ ತು ತದಾ ಜ್ಞೇಯೌ ಪ್ರಯೋಕ್ತೃಭಿಃ ॥೨೦೮॥

ಕರಾವುದ್ವೇಷ್ಟಿತಾಗ್ರೌ ತು ಪ್ರವಿಧಾಯಾಲಪಲ್ಲವೌ ।<br/>
ಊರ್ಧ್ವಪ್ರಸರಿತಾವಿದ್ಧೌ ಕರ್ತವ್ಯಾವುಲ್ಬಣಾವಿತಿ ॥೨೦೯॥

ಪಲ್ಲವೌ ಚ ಶಿರೋದೇಶೇ ಸಂಪ್ರಾಪ್ತೌ ಲಲಿತೌ ಸ್ಮೃತೌ ।<br/>
ಕರ್ಪೂರಸ್ವಸ್ತಿಕಗತೌ ಲತಾಖ್ಯೌ ವಲಿತಾವಿತಿ ॥೨೧೦॥

ಕರಣೇ ತು ಪ್ರಯೋಕ್ತವ್ಯೋ ನೃತ್ತಹಸ್ತೋ ವಿಶೇಷತಃ ।<br/>
ತಥಾರ್ಥಾಭಿನಯೇ ಚೈವ ಪತಾಕಾಯಾಃ ಪ್ರಯೋಕ್ತೃಭಿಃ ॥೨೧೧॥

ಸಂಕರೋಽಪಿ ಭವೇತ್ತೇಷಾಂ ಪ್ರಯೋಗೋಽರ್ಥವಶಾತ್ಪುನಃ ।<br/>
ಪ್ರಾಧಾನ್ಯೇನ ಪುನಃ ಸಂಜ್ಞಾ ನಾಟ್ಯೇ ನೃತ್ತೇ ಕರೇಷ್ವಿಹ ॥೨೧೨॥

ವಿಯುತಾಃ ಸಂಯುತಾಶ್ಚೈವ ನೃತ್ತಹಸ್ತಾಃ ಪ್ರಕೀರ್ತಿತಾಃ ।<br/>
ಅತಃ ಪರಂ ಪ್ರವಕ್ಷ್ಯಾಮಿ ಕರಾನ್ ಕರಣಸಂಶ್ರಯಾನ್ ॥೨೧೩॥

ಸರ್ವೇಷಾಮೇವ ಹಸ್ತಾನಾಂ ನಾಟ್ಯಹಸ್ತನಿದೇಶಿಭಿಃ ।<br/>
ವಿಧಾತವ್ಯಾ ಪ್ರಯತ್ನೇನ ಕರಣಂ ತು ಚತುರ್ವಿಧಮ್ ॥೨೧೪॥

ಅಪವೇಷ್ಟಿತಮೇಕಂ ಸ್ಯಾತ್ ಉದ್ವೇಷ್ಟಿತಮಥಾಪರಮ್ ।<br/>
ವ್ಯಾವರ್ತಿತಂ ತೃತೀಯಂ ತು ಚತುರ್ಥಂ ಪರಿವರ್ತಿತಮ್ ॥೨೧೫॥

ಆವೇಷ್ಟ್ಯಂತೇ ಯದಂಗುಲ್ಯಸ್ತರ್ಜನಾದ್ಯಾ ಯಥಾಕ್ರಮಮ್ ।<br/>
ಅಭ್ಯಂತರೇಣ ಕರಣಂ ತದಾವೇಷ್ಟಿತಮುಚ್ಯತೇ ॥೨೧೬॥

ಉದ್ವೇಷ್ಟ್ಯಂತೇ ಯದಂಗುಲ್ಯಃ ತರ್ಜನ್ಯಾದ್ಯಾ ಬಹಿರ್ಮುಖಮ್ ।<br/>
ಕ್ರಮಶಃ ಕರಣಂ ವಿಪ್ರಾಸ್ತದುದ್ವೇಷ್ಟಿತಮುಚ್ಯತೇ ॥೨೧೭॥

ಆವರ್ತ್ಯಂತೇ ಕನಿಷ್ಠಾದ್ಯಾ ಹ್ಯಂಗುಲ್ಯೋಽಭ್ಯಂತರೇಣ ತು ।<br/>
ಯಥಾ ಕ್ರಮೇಣ ಕರಣಂ ತದ್ ವ್ಯಾವರ್ತಿತಮುಚ್ಯತೇ ॥೨೧೮॥

ಉದ್ವರ್ತ್ಯಂತೇ ಕನಿಷ್ಠಾದ್ಯಾ ಬಾಹ್ಯತಃ ಕ್ರಮಶೋ ಯದಾ ।<br/>
ಅಂಗುಲ್ಯಃ ಕರಣಂ ವಿಪ್ರಾಸ್ತದುಕ್ತಂ ಪರಿವರ್ತಿತಮ್ ॥೨೧೯॥

ನೃತ್ತೇಽಭಿನಯಯೋಗೇ ವಾ ಪಾಣಿಭಿರ್ವರ್ತನಾಶ್ರಯೇ ।<br/>
ಮುಖಭ್ರುನೇತ್ರಯುಕ್ತಾನಿ ಕರಣಾನಿ ಪ್ರಯೋಜಯೇತ್ ॥೨೨೦॥

ತಿರ್ಯಕ್ತಥೋರ್ಧ್ವಸಂಸ್ಥೋ ಹ್ಯಧೋಮುಖಶ್ಚಾಂಚಿತೋಽಪವಿದ್ಧಸ್ತು ।<br/>
ಮಂಡಲಗತಿಸ್ತಥಾ ಸ್ವಸ್ತಿಕಶ್ಚ ಪೃಷ್ಠಾನುಸಾರಿ ಚ ॥೨೨೧॥

ಉದ್ವೇಷ್ಟಿತಃ ಪ್ರಸಾರಿತ ಇತ್ಯೇತೇ ವೈ ಸ್ಮೃತಾಃ ಪ್ರಕಾರಾಸ್ತು ।<br/>
ಬಾಹ್ವೋರಿತಿ ಕರಣಗತಾ ವಿಜ್ಞೇಯಾ ನಿತ್ಯಂ ನೃತ್ತಪ್ರಯೋಕ್ತೃಭಿಃ ॥೨೨೨॥

ಹಸ್ತಾನಾಂ ಕರಣವಿಧಿರ್ಮಯಾ ಸಮಾಸೇನ ನಿಗದಿತೋ ವಿಪ್ರಾಃ ।<br/>
ಅತ ಊರ್ಧ್ವಂ ವ್ಯಾಖ್ಯಾಸ್ಯೇ ಹೃದಯೋದರಪಾರ್ಶ್ವಕರ್ಮಾಣಿ ॥೨೨೩॥

ಆಭುಗ್ನಮಥ ನಿರ್ಭುಗ್ನಂ ತಥಾ ಚೈವ ಪ್ರಕಂಪಿತಮ್ ।<br/>
ಉದ್ವಾಹಿತಂ ಸಮಂ ಚೈವ ಉರಃ ಪಂಚವಿಧಂ ಸ್ಮೃತಮ್ ॥೨೨೪॥

ನಿಮ್ನಮುನ್ನತಪೃಷ್ಠಂ ಚ ವ್ಯಾಭುಗ್ನಾಂಸಂ ಶ್ಲಥಂ ಕ್ವಚಿತ್
ಆಭುಗ್ನಂ ತದುರೋ ಜ್ಞೇಯಂ ಕರ್ಮ ಚಾಸ್ಯ ನಿಬೋಧತ ॥೨೨೫॥

ಸಂಭ್ರಮವಿಷಾದಮೂರ್ಚ್ಛಾಶೋಕಭಯವ್ಯಾಧಿಹೃದಯಶಲ್ಯೇಷು ।<br/>
ಕಾರ್ಯಂ ಶೀತಸ್ಪರ್ಶೇ ವರ್ಷೇ ಲಾಜಾನ್ವಿತೇಽರ್ಥವಶಾತ್ ॥೨೨೬॥

ಸ್ತಬ್ಧಂ ಚ ನಿಮ್ನಪೃಷ್ಠಂ ಚ ನಿರ್ಭುಗ್ನಾಂಸಂ ಸಮುನ್ನತಮ್ ।<br/>
ಉರೋ ನಿರ್ಭುಗ್ನಮೇತದ್ಧಿ ಕರ್ಮ ಚಾಸ್ಯ ನಿಬೋಧತ ॥೨೨೭॥

ಸ್ತಂಭೇ ಮಾನಗ್ರಹಣೇ ವಿಸ್ಮಯದೃಷ್ಟೇ ಚ ಸತ್ಯವಚನೇ ಚ ।<br/>
ಅಹಮಿತಿ ಚ ದರ್ಪವಚನೇ ಗರ್ವೋತ್ಸೇಕೇ ತು ಕರ್ತವ್ಯಮ್ ॥೨೨೮॥

[ದೀರ್ಘನಿಶ್ವಸಿತೇ ಚೈವ ಜೃಂಭಣೇ ಮೋಟನೇ ತಥಾ ।<br/>
ಬಿಬ್ಬೋಕೇ ಚ ಪುನಃ ಸ್ತ್ರೀಣಾಂ ತದ್ವಿಜ್ಞೇಯಂ ಪ್ರಯೋಕ್ತೃಭಿಃ ] ॥೨೨೯॥

ಊರ್ಧ್ವೋತ್ಕ್ಷೇಪೈರುರೋ ಯತ್ರ ನಿರಂತರಕೃತೈಃ ಕೃತಮ್ ।<br/>
ಪ್ರಕಂಪಿತಂ ತು ವಿಜ್ಞೇಯಮುರೋ ನಾಟ್ಯಪ್ರಯೋಕ್ತೃಭಿಃ ॥೨೩೦॥

ಹಸಿತರುದಿತಾದಿಸಂಭ್ರಮಭಯಶ್ರಮವ್ಯಾಧಿಪೀಡಿತಾರ್ಥೇಷು ।<br/>
ನಾನಾಭಾವೋಪಗತಂ ಕಾರ್ಯಮುರೋ ನಾಟ್ಯಯೋಗೇಷು ॥೨೩೧॥

ಹಸಿತರುದಿತೇಷು ಕಾರ್ಯೇ ಶ್ರಮೇ ಭಯೇ ಶ್ವಸಕಾಶಯೋಶ್ಚೈವ ।<br/>
ಹಿಕ್ಕಾದುಃಖೇ ಚ ತಥಾ ನಾಟ್ಯಜ್ಞೈರರ್ಥಯೋಗೇನ ॥೨೩೨॥

ಉದ್ವಾಹಿತಮೂರ್ಧ್ವಗತಮುರೋ  ಜ್ಞೇಯಂ ಪ್ರಯೋಕ್ತೃಭಿಃ  ।<br/>
ದೀರ್ಘೋಚ್ಛ್ವಸನತಾ ಲೋಕೇ ಜೃಂಭನಾದಿಷು ಚೇಕ್ಷ್ಯತೇ॥೨೩೩॥ಸರ್ವೈಃ
ಸಸೌಷ್ಠವೈರಂಗೈಶ್ಚತುರಸ್ರಕೃತೈಃ ಕೃತಮ್ ।<br/>
ಉರಃ ಸಮನ್। ತು ವಿಜ್ಞೇಯಂ ಸ್ವಸ್ಥಂ ಸೌಷ್ಠವಸಂಯುತಮ್ ॥೨೩೪॥

ಏತದುಕ್ತಂ ಮಯ ಸಮ್ಯಗರಸಸ್ತು ವಿಕಲ್ಪನಮ್ ।<br/>
ಅತ ಊರ್ಧ್ವಂ ಪ್ರವಕ್ಷ್ಯಾಮಿ ಪಾರ್ಶ್ವಯೋರಿಹ  ಲಕ್ಷಣಮ್ ॥೨೩೫॥

ನತಂ ಸಮುನ್ನತಂ ಚೈವ ಪ್ರಸಾರಿತವಿವರ್ತಿತೋ ।<br/>
ತಥಾಪಸೃತಮೇವಂ ತು ಪಾರ್ಶ್ವಯೋಃ ಕರ್ಮ ಪಂಚಧಾ ॥೨೩೬॥

ಕಟಿರ್ಭವೇತ್ತು ವ್ಯಾಭುಗ್ನಾ ಪಾರ್ಶ್ವಮಾಭುಗ್ನಮೇವ ಚ ।<br/>
ತಥೈವಾಪಸೃತಾಂಸಂ ಚ ಕಿಂಚಿತ್ಪಾರ್ಶ್ವನತಂ ಸ್ಮೃತಮ್ ॥೨೩೭॥

ತಸ್ಯೈವ ಚಾಪರಂ ಪಾರ್ಶ್ವಂ ವಿಪರೀತಂ ತು ಯುಕ್ತಿತಃ ।<br/>
ಕಟೀಪಾರ್ಶ್ವಭುಜಾಂಸೈಶ್ಚಾಭ್ಯುನ್ನತೈರುತಂ ಭವೇತ್ ॥೨೩೮॥

ಆಯಾಮನಾದುಭಯತಃ ಪಾಶ್ವಯೋಃ ಸ್ಯಾತ್ ಪ್ರಸಾರಿತಮ್  ।<br/>
ಪರಿವರ್ತಾತ್ರಿಕಸ್ಯಾಪಿ ವಿವರ್ತಿತಮಿಹೇಷ್ಯತೇ ॥೨೩೯॥

ವಿವರ್ತಿತಾಪನಯನಾದ್ ಭವೇದಪಸೃತಂ ಪುನಃ ।<br/>
ಪಾರ್ಶ್ವಲಕ್ಷಣಮಿತ್ಯುಕ್ತಂ ವಿನಿಯೋಗಂ ನಿಬೋಧತ ॥೨೪೦॥

ಉಪಸರ್ಪೇ ನತಂ ಕಾರ್ಯಮುನ್ನತಂ ಚಾಪಸರ್ಪಣೇ ।<br/>
ಪ್ರಸಾರಿತಂ ಪ್ರಹರ್ಷಾದೌ ಪರಿವೃತ್ತೇ ವಿವರ್ತಿತಮ್ ॥೨೪೧॥

ವಿನಿವೃತ್ತೇ ತ್ವಪಸೃತಂ ಪಾರ್ಶ್ವಮರ್ಥವಶಾದ್ಭವೇತ್ ।<br/>
ಏತಾನಿ ಪಾರ್ಶ್ವಕರ್ಮಾಣಿ ಜಠರಸ್ಯ ನಿಬೋಧತ ॥೨೪೨॥

ಕ್ಷಾಮಂ ಖಲ್ವಂ ಚ ಪೂರ್ಣಂ ಚ ಸಂಪ್ರೋಕ್ತಮುದರಂ ತ್ರಿಧಾ ।<br/>
ತನು ಕ್ಷಾಮಂ ನತಂ ಖಲ್ವಂ ಪೂರ್ಣಮಾಧ್ಮಾತಮುಚ್ಯತೇ ॥೨೪೩॥

ಕ್ಷಾಮಂ ಹಾಸ್ಯೇಽಥ ರುದಿತೇ ನಿಃಶ್ವಾಸೇ ಜೃಂಭನೇ ಭವೇತ್ ।<br/>
ವ್ಯಾಧಿತೇ ತಪಸಿ ಶ್ರಾಂತೇ ಕ್ಷುಧಾರ್ತೇ ಖಲ್ವಮಿಷ್ಯತೇ ॥೨೪೪॥

ಪೂರ್ಣಮುಚ್ಛ್ವಸಿತೇ ಸ್ಥೂಲೇ ವ್ಯಾಧಿತಾತ್ಯಶನಾದಿಷು ।<br/>
ಇತ್ಯೇತದುದರಂ ಪ್ರೋಕ್ತಂ ಕಟ್ಯಾಃ ಕರ್ಮ ನಿಬೋಧತ ॥೨೪೫॥

ಅನ್ಯೇ ತು
ಕ್ಷಾಮಂ ಖಲ್ವಂ ಸಮಂ ಪೂರ್ಣಮುದರಂ ಸ್ಯಾಚ್ಚತುರ್ವಿಧಮ್ ।<br/>
ಛಿನಾ ಚೈವ ನಿವೃತ್ತಾ ಚ ರೇಚಿತಾ ಕಂಪಿತಾ ತಥಾ ।<br/>
ಉದ್ವಾಹಿತಾ ಚೈವ ಕಟೀ ನಾಟ್ಯೇ ನೃತ್ತೇ ಚ ಪಂಚಧಾ ॥೨೪೬॥

ಕಟೀ ಮಧ್ಯಸ್ಯ ವಲನಾತ್ಚ್ಛಿನಾ ಸಂಪರಿಕೀರ್ತಿತಾ ।<br/>
ಪರಾಂಗ್ಮುಖಸ್ಯಾಭಿಮುಖೀ ನಿವೃತ್ತಾ ಸ್ಯಾನ್ನಿವರ್ತಿತಾ ॥೨೪೭॥

ಸರ್ವತೋ ಭ್ರಮಣಾಚ್ಚಾಪಿ ವಿಜ್ಞೇಯಾ ರೇಚಿತಾ ಕಟೀ ।<br/>
ತಿರ್ಯಗ್ಗತಾಗತಾ ಕ್ಷಿಪ್ತಾ ಕಟೀ ಜ್ಞೇಯಾ ಪ್ರಕಂಪಿತಾ ॥೨೪೮॥

ನಿತಂಬಪಾರ್ಶ್ವೋದ್ವಹನಾತ್ ಶನೇಇರುದ್ವಾಹಿತಾ ಕಟೀ ।<br/>
ಕಟೀಕರ್ಮ ಮಯಾ ಪ್ರೋಕ್ತಂ ವಿನಿಯೋಗಂ ನಿಬೋಧತ ॥೨೪೯॥

ಛಿನ್ನಾ ವ್ಯಾಯಾಮಸಂಭ್ರಾಂತವ್ಯಾವೃತ್ತಪ್ರೇಕ್ಷಣಾದಿಷು ।<br/>
ನಿವೃತ್ತಾ ವರ್ತನೇ ಚೈವ ರೇಚಿತಾ ಭ್ರಮಣಾದಿಷು ॥೨೫೦॥

ಕುಬ್ಜವಾಮನನೀಚಾನಾಂ ಗತೌ ಕಾರ್ಯಾ ಪ್ರಕಂಪಿತಾ ।<br/>
ಸ್ಥೂಲೇಷೂದ್ವಾಹಿಓತಾ ಯೋಜ್ಯಾ ಸ್ತ್ರೀಣಾಂ ಲೀಲಾಗತೇಷು ಚ ॥೨೫೧॥

ಕಂಪನಂ ವಲನಂ ಚೈವ ಸ್ತಂಭನೋದ್ವರ್ತನೇ ತಥಾ ।<br/>
ನಿವರ್ತನಂ ಚ ಪಂಚೈತಾನ್ಯೂರುಕರ್ಮಾಣಿ ಕಾರಯೇತ್ ॥೨೫೨॥

ನಮನೋನ್ನಮನಾತ್ಪಾರ್ಷ್ಣೇರ್ಮುಹುಃ ಸ್ಯಾದೂರುಕಂಪನಮ್ ।<br/>
ಗಚ್ಛೇದಭ್ಯಂತರಂ ಜಾನು ಯತ್ರ ತದ್ವಲನಂ ಸ್ಮೃತಮ್ ॥೨೫೩॥

ಸ್ತಂಭನಂ ಚಾಪಿ ವಿಜ್ಞೇಯಮಪವಿದ್ಧಕ್ರಿಯಾತ್ಮಕಮ್ ।<br/>
ವಲಿತಾವಿದ್ಧಕರಣಾದೂರ್ವೋರುದ್ವರ್ತನಂ ಸ್ಮೃತಮ್ ॥೨೫೪॥

ಪಾರ್ಷ್ಣಿರಭ್ಯಂತರಂ ಗಚ್ಛೇದ್ಯತ್ರ ತತ್ತು ನಿವರ್ತನಮ್ ।<br/>
ಗತಿಷ್ವಧಮಪಾತ್ರಣಾಂ ಭಯೇ ಚಾಪಿ ಹಿ ಕಂಪನಮ್ ॥೨೫೫॥

ವಲನಂ ಚೈವ ಹಿ ಕರ್ತವ್ಯಂ ಸ್ತ್ರೀಣಾಂ ಸ್ವೈರಪರಿಕ್ರಮೇ ।<br/>
ಸಾಧ್ವಸೇ ಚ ವಿಷಾದೇ ಚ ಸ್ತಂಭನಂ ತು ಪ್ರಯೋಜಯೇತ್ ॥೨೫೬॥

ವ್ಯಾಯಾಮೇ ತಾಂಡವೇ ಚೈವ ಕಾರ್ಯಮುದ್ವರ್ತನಂ ಬುಧೈಃ ।<br/>
ನಿವರ್ತನಂ ತು ಕರ್ತವ್ಯಂ ಸಂಭ್ರಾದಿಪರಿಭ್ರಮೇ ॥೨೫೭॥

ಯಥಾದರ್ಶನಮನ್ಯಚ್ಚ ಲೋಕಾದ್ ಗ್ರಾಹ್ಯಂ ಪ್ರಯೋಕ್ತೃಭಿಃ ।<br/>
ಇತ್ಯೂರ್ವ್ರೋರ್ಲಕ್ಷಣಂ ಪ್ರೋಕ್ತಂ ಜಂಘಾಯಾಸ್ತು ನಿಬೋಧತ ॥೨೫೮॥

ಆವರ್ತಿತಂ ನತಂ ಕ್ಷಿಪ್ತಮುದ್ವಾಹಿತಮಥಾಪಿ ಚ ।<br/>
ಪರಿವೃತ್ತಂ ತಥಾ ಚೈವ ಜಂಘಾಕರ್ಮಾಣಿ ಪಂಚಧಾ ॥೨೫೯॥

ವಾಮೋ ದಕ್ಷಿಣಪಾರ್ಶ್ವೇನ ದಕ್ಷಿಣಶ್ಚಾಪಿ ವಾಮತಃ ।<br/>
ಪಾದೋ ಯತ್ರ ವ್ರಜೇದ್ವಿಪ್ರಾಃ ತದಾವರ್ತಿತಮುಚ್ಯತೇ ॥೨೬೦॥

ಜಂಘಾಸ್ವಸ್ತಿಕಯೋಗೇನ ಕ್ರಮಾದಾವರ್ತಿತಂ ನಯೇತ್ ।<br/>
ಜಾನುನಃ ಕುಂಚನಾಚ್ಚೈವ ನತಂ ಜ್ಞೇಯಂ ಪ್ರಯೋಕ್ತೃಭಿಃ ।<br/>
ವಿಕ್ಷೇಪಾಚ್ಚೈವ ಜಂಘಾಯಾಃ ಕ್ಷಿಪ್ತಮಿತ್ಯಭಿಧೀಯತೇ ॥೨೬೧॥

[ನತಂ ಸ್ಯಾಜ್ಜಾನುನಮನಾತ್ ಕ್ಷಿಪ್ತಂ ವಿಕ್ಷೇಪಣಾದ್ ಬಹಿ] ।<br/>
ಉದ್ವಾಹಿತಂ ಚ ವಿಜ್ಞೇಯಮೂರ್ಧ್ವಮೂದ್ವಾಹನಾದಪಿ ।<br/>
ಪ್ರತೀಪನಯನಂ ಯತ್ತು ಪರಿವೃತ್ತಂ ತದುಚ್ಯತೇ ॥೨೬೨॥

ಆವರ್ತಿತಂ ಪ್ರಯೋಕ್ತವ್ಯಂ ವಿದೂಷಕಪರಿಕ್ರಮೇ ।<br/>
ನತಂ ಚಾಪಿ ಹಿ ಕರ್ತವ್ಯಂ ಸ್ಥಾನಾಸನಗತಾದಿಷು ॥೨೬೩॥

ಕ್ಷಿಪ್ತಂ ವ್ಯಾಯಾಮಯೋಗೇಷು ತಾಂಡವೇ ಚ ಪ್ರಯುಜ್ಯತೇ ।<br/>
ತಥಾ ಚೋದ್ವಾಹಿತಂ ಕುರ್ಯಾದಾವಿದ್ಧಗಮನಾದಿಷು ॥೨೬೪॥

ತಾಂಡವೇಷು ಪ್ರಯೋಕ್ತವ್ಯಂ ಪರಿವೃತ್ತಂ ಪ್ರಯೋಕ್ತೃಭಿಃ ।<br/>
ಇತ್ಯೇತಜ್ಜಂಘಯೋಃ ಕರ್ಮ  ಪಾದಯೋಸ್ತು ನಿಬೋಧತ ॥೨೬೫॥

ಉದ್ಘಟ್ಟಿತಃ ಸಮಶ್ಚೈವ ತಥಾಗ್ರತಲಸಂಚರಃ ।<br/>
ಅಂಚಿತಃ ಕುಂಚಿತಶ್ಚೈವ ಪಾದಃ ಪಂಚವಿಧ ಸ್ಮೃತಃ ॥೨೬೬॥

ಸ್ಥಿತ್ವಾ ಪಾದತಲಾಗ್ರೇಣ ಪಾರ್ಷ್ಣಿರ್ಭೂಮೌ ನಿಪಾತ್ಯತೇ ।<br/>
ಯಸ್ಯ ಪಾದಸ್ಯ ಕರಣೇ ಭವೇದುದ್ಘಟ್ಟಿತಸ್ತು ಸಃ ॥೨೬೭॥

ಅಯಮುದ್ವೇಷ್ಟಿತಕರಣೇ ತ್ವನುಕರಣಾರ್ಥಂ ಪ್ರಯೋಗಮಾಸಾದ್ಯ ।<br/>
ದ್ರುತಮಧ್ಯಮಪ್ರಚಾರಃ ಸಕೃದಸಕೃದಾ ಪ್ರಯೋಕ್ತವ್ಯಃ ॥೨೬೮॥

ಸ್ವಭಾವರಚಿತೇ ಭೂಮೌ ಸಮಸ್ಥಾನೇ ಚ ಯೋ ಭವೇತ್ ।<br/>
ಸಮಃ ಪಾದಃ  ಸ ವಿಜ್ಞೇಯಃ ಸ್ವಭಾವಾಭಿನಯಾಶ್ರಯಃ ॥೨೬೯॥

ಸ್ಥಿರಸ್ವಭಾವಾಭಿನಯೇ ನಾನಾಕರಣಸಂಶ್ರಯೇ  ।<br/>
ಚಲಿತಶ್ಚ ಪುನಃ ಕಾರ್ಯೋ ವಿಧಿಜ್ಞೈಃ ಪಾದರೇಚಿತೇ ॥೨೭೦॥

ಸಮಸ್ಯೈವ ಯದಾ ಪಾರ್ಷ್ಣಿಃ ಪಾದಸ್ಯಾಭ್ಯಂತರೇ ಭವೇತ್ ।<br/>
ಬಹಿಃ ಪಾರ್ಶ್ವಸ್ಥಿತೋಽಂಗುಷ್ಠಸ್ತ್ರ್ಯಶ್ರಪಾದಸ್ತು ಸ ಸ್ಮೃತಃ ॥೨೭೧॥

ತ್ಯಕ್ತ್ವಾ (ಕೃತ್ವಾ?) ಸಮಪದಂ ಸ್ಥಾನಮಶ್ವಕ್ರಾಂತೇ  ತಥೈವ ಚ ।<br/>
ಸ್ಯಾದ್ವಿಕ್ಲವಾದಿಷ್ವರ್ಥೇಷು ತ್ರ್ಯಶ್ರಃ ಪಾದೋ ಯಥಾವಿಧಿಃ ॥೨೭೨॥

ಅಸ್ಯೈವ ಸಮಪಾದಸ್ಯ ಪಾರ್ಷ್ಣಿರಭ್ಯಂತರೇ ಭವೇತ್ ।<br/>
ತ್ರ್ಯಶ್ರಪಾದಃ ಸ ವಿಜ್ಞೇಯಃ ಸ್ಥಾನಕಾದಿಷು ಸಂಶ್ರಯಃ ॥೨೭೩॥

ಉತ್ಕ್ಷಿಪ್ತಾ ತು ಭವೇತ್ಪಾರ್ಷ್ಣಿಃ ಪ್ರಸೃತೋಂಗುಷ್ಠಕಸ್ತಥಾ ।<br/>
ಅಂಗುಲ್ಯಶ್ಚಾಂಚಿತಾಃ ಸರ್ವಾ ಪಾದೇಽಗ್ರತಲಸಂಚರಃ  ॥೨೭೪॥

ತೋದನನಿಕುಟ್ಟನೇ ಸ್ಥಿತನಿಶುಂಭನೇ ಭೂಮಿತಾಡನೇ ಭ್ರಮಣೇ ।<br/>
ವಿಕ್ಷೇಪವಿವಿಧರೇಚಕಪಾರ್ಷ್ಣಿಕೃತಾಗಮನಮೇತೇನ ॥೨೭೫॥

ಪಾರ್ಷ್ಣಿರ್ಯಸ್ಯಾಂಚಿತಾ ಭೂಮೌ ಪಾದಮಗ್ರತಲಂ ತಥಾ ।<br/>
ಅಂಗುಲ್ಯಶ್ಚಾಂಚಿತಾಃ ಸರ್ವಾಃ  ಸ ಪಾದಸ್ತ್ವಂಚಿತಃ ಸ್ಮೃತಃ ॥೨೭೬॥

ಪಾದಾಗ್ರತಲಸಂಚಾರೇ ವರ್ತಿತೋದ್ವರ್ತಿತೇ ತಥಾ ।<br/>
ಏವ ಪಾದಾಹತೇ ಕಾರ್ಯೋ  ನಾನಾಭ್ರಮರಕೇಷು ಚ ॥೨೭೭॥

ಉತ್ಕ್ಷಿಪ್ತಾ ಯಸ್ಯ ಪಾರ್ಷ್ಣೀ ಸ್ಯಾದಂಗುಲ್ಯಃ ಕುಙ್ಚಿತಾಸ್ತಥಾ ।<br/>
ತಥಾ ಕುಂಚಿತಮಧ್ಯಶ್ಚ ಸ ಪಾದಂ ಕುಂಚಿತಃ ಸ್ಮೃತಃ ॥೨೭೮॥

ಉದತ್ತಗಮನೇ ಚೈವ ವರ್ತಿತೋದ್ವರ್ತಿತೇ ತಥಾ ।<br/>
ಉತ್ಕ್ಷಿಪ್ತಾ ತು ಭವೇತ್ಪಾರ್ಷ್ಣಿರಂಗುಷ್ಠಾಗ್ರೇಣ ಸಂಸ್ಥಿತಃ ॥೨೭೯॥

ವಾಮಶ್ಚೈವ ಸ್ವಭಾವಸ್ಥಃ ಸೂಚೀಪಾದಃ ಪ್ರಕೀರ್ತಿತಃ ।<br/>
ನೃತ್ತೇ ನೂಪುರಕರಣೇ ಪ್ರಯೋಗಸ್ತಸ್ಯ ಕೀರ್ತ್ಯತೇ ॥೨೮೦॥

ಅತಿಕ್ರಾಂತಕ್ರಮೇ ಚೈವ ಪಾದಮೇತಂ ಪ್ರಯೋಜಯೇತ್ ।<br/>
ಪಾದಜಂಘೋರುಕರಣಂ ಕರ್ಮ ಕಾರ್ಯ ಪ್ರಯೋಕ್ತೃಭಿಃ ॥೨೮೧॥

ಪಾದಸ್ಯ ಕರಣಂ ಸರ್ವ ಜಂಘೋರುಕೃತಮಿಷ್ಯತೇ ।<br/>
ಯಥಾ ಪಾದಃ ಪ್ರವರ್ತೇತ ತಥೈವೋರುಃ ಪ್ರವರ್ತತೇ ॥೨೮೨॥

ಅನಯೋಃ ಸಮಾನಕರಣಾತ್ ಪಾದಚಾರೀ ಪ್ರಯೋಜಯೇತ್ ।<br/>
ಇತ್ಯೇತದಂಗಜಂ ಪ್ರೋಕ್ತಂ ಲಕ್ಷಣಂ  ಕರ್ಮ ಚೈವ ಹಿ ॥೨೮೩॥

ಅತಃ ಪರಂ ಪ್ರವಕ್ಷ್ಯಾಮಿ ಚಾರೀವ್ಯಾಯಾಮಲಕ್ಷಣಮ್ ॥೨೮೪॥

ಇತಿ ಭಾರತೀಯೇ ನಾಟ್ಯಶಾಸ್ತ್ರೇ ಅಂಗಾಭಿನಯೋ ನಾಮ ನವಮೋಽಧ್ಯಾಯಃ । 


---

[← Previous](chapter_8.html) | [Next →](chapter_10.html)
