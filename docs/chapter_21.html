# ನಾಟ್ಯಶಾಸ್ತ್ರ ಅಧ್ಯಾಯ ೨೧ 

## ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್

### ಅಥ ಏಕವಿಂಶೋಽಧ್ಯಾಯಃ । 

ಆಹಾರ್ಯಾಭಿನಯಂ ವಿಪ್ರಾ ವ್ಯಾಖ್ಯಾಸ್ಯಾಮ್ಯನುಪೂರ್ವಶಃ ।<br/>
ಯ್ಸ್ಮಾತ್ ಪ್ರಯೋಗಃ ಸರ್ವೋಽಯಮಾಹಾರ್ಯಾಭಿನಯೇ ಸ್ಥಿತಃ ॥೧॥

ನಾನಾವಸ್ಥಾ ಪ್ರಕೃತಯ ಪೂರ್ವಂ ನೈಪಥ್ಯಸಾಧಿತಾಃ ।<br/>
ಅಂಗಾದಿಭಿರಭಿವ್ಯಕ್ತಿಮುಪಗಚ್ಛಂತ್ಯಯತ್ನತಃ ॥೨॥

ಆಹಾರ್ಯಾಭಿನಯೋ ನಾಮ ಜ್ಞೇಯೋ ನೇಪಥ್ಯಜೋ ವಿಧಿಃ ।<br/>
ತತ್ರ ಕಾರ್ಯಃ ಪ್ರಯತ್ನಸ್ತು ನಾಟ್ಯಸ್ಯ ಶುಭಮಿಚ್ಛತಾ ॥೩॥

[ತಸ್ಮಿನ್ಯತ್ನಸ್ತು ಕರ್ತವ್ಯೋ ನೈಪಥ್ಯೇ ಸಿದ್ಧಿಮಿಚ್ಛತಾ ।<br/>
ನಾಟ್ಯಸ್ಯೇಹ ತ್ವಲಂಕಾರೋ ನೈಪಥ್ಯಂ  ಯತ್ಪ್ರಕೀರ್ತಿತಮ್ ॥] ॥೪॥

ಚತುರ್ವಿಧಂ ತು ನೇಪಥ್ಯಂ ಪುಸ್ತೋಽಲಂಕಾರ ಏವ ಚ ।<br/>
ತಥಾಂಕರಚನಾ ಚೈವ ಜ್ಞೇಯಂ ಸಜ್ಜೀವಮೇವ ಚ ॥೫॥

ಪುಸ್ತಸ್ತು ತ್ರಿವಿಧೋ ಜ್ಞೇಯೋ ನಾನಾರೂಪಪ್ರಮಾಣತಃ ।<br/>
ಸಂಧಿಮೋ ವ್ಯಾಜಿಮಶ್ಚೈವ ವೇಷ್ಟಿಮಶ್ಚ ಪ್ರಕೀರ್ತಿತಃ ॥೬॥

ಕಿಲಿಂಜಚರ್ಮವಸ್ತ್ರಾದ್ಯೈರ್ಯದ್ರೂಪಂ ಕ್ರಿಯತೇ ಬುಧೈಃ ।<br/>
ಸಂಧಿಮೋ ನಾಮ ವಿಜ್ಞೇಯಃ ಪುಸ್ತೋ ನಾಟಕಸಂಸ್ಶ್ರಯಃ ॥೭॥

ವ್ಯಾಜಿಮೋ ನಾಮ ವಿಜ್ಞೇಅಯೋ ಯಂತ್ರೇಣ ಕ್ರಿಯತೇ ತು ಯಃ  ।<br/>
ವೇಷ್ಟ್ಯತೇ ಚೈವ ಯದ್ರುಪಂ ವೇಷ್ಟಿಮಃ ಸ ತು ಸಂಜ್ಞಿತಃ ॥೮॥

ಶೈಲಯಾನವಿಮಾನಾನಿ ಚರ್ಮವರ್ಮಧ್ವಜಾ ನಗಾಃ ।<br/>
ಯೇ  ಕ್ರಿಯಂತೇ ಹಿ ನಾಟ್ಯೇ ತು ಸ ಪುಸ್ತ ಇತಿ ಸಂಜ್ಞಿತಃ ॥೯॥

ಅಲಂಕಾರಸ್ತು ವಿಜ್ಞೇಯೋ ಮಾಲ್ಯಾಭರಣವಾಸಸಾಮ್ ।<br/>
ನಾನಾವಿಧಃ ಸಮಾಯೋಗೋಽಪ್ಯಂಗೋಪಾಂಗವಿಧಿಃ ಸ್ಮೃತಃ ॥೧೦॥

ವೇಷ್ಟಿಮಂ ವಿತತಂ ಚೈವ ಸಂಘಾತ್ಯಂ ಗ್ರಂಥಿಮಂ ತಥಾ ।<br/>
ಪ್ರಾಲಂಬಿತಂ ತಥಾ ಚೈವ ಮಾಲ್ಯಂ ಪಂಚವಿಧಂ ಸ್ಮೃತಮ್ ॥೧೧॥

ಚತುರ್ವಿಧಂ ತು ವಿಜ್ಞೇಯಂ ನಾಟ್ಯೇ ಹ್ಯಾಭರಣಂ ಬುಧೈಃ ।<br/>
ಆವೇಧ್ಯಂ ಬಂಧನೀಯಂ ಚ ಕ್ಷೇಪ್ಯಮಾರೋಪ್ಯಮೇವ ಚ ॥೧೨॥

ಆವೇಧ್ಯಂ ಕುಂಡಲಾದೀಹ ಯತ್ಸ್ಯಾಚ್ಛ್ರವಣಭೂಷಣಮ್ ।<br/>
ಆರೋಪ್ಯಂ ಹೇಮಸೂತ್ರಾದಿ ಹಾರಾಶ್ಚ ವಿವಿಧಾಶ್ರಯಾಃ ॥೧೩॥

ಶ್ರೋಣೀಸೂತ್ರಾಂಗದೇ ಮುಕ್ತಾಬಂಧನೀಯಾನಿ ಸರ್ವದಾ ।<br/>
ಪ್ರಕ್ಷೇಪ್ಯ ನೂಪುರಂ ವಿದ್ಯಾದ್ವಸ್ತ್ರಾಭರಣಮೇವ ಚ ॥೧೪॥

ಭೂಷಣಾನಾಂ ವಿಕಲ್ಪಂ ಹಿ ಪುರುಷಸ್ತ್ರೀಸಮಾಶ್ರಯಮ್ ।<br/>
ನಾವಿಧಂ ಪ್ರವಕ್ಷ್ಯಾಮಿ ದೇಶಜಾತಿಸಮುದ್ಭವಮ್ ॥೧೫॥

ಚೂಡಾಮಣಿಃ ಸಮುಕುಟಃ ಶಿರಸೋ ಭೂಷಣಂ ಸ್ಮೃತಮ್ ।<br/>
ಕುಂಡಲಂ ಮೋಚಕಂ ಕೀಲಾ ಕರ್ಣಾಭರಣಮಿಷ್ಯತೇ ॥೧೬॥

ಮುಕ್ತಾವಲೀ ಹರ್ಷಕಂ ಚ ಸೂತ್ರಕಂ ಕಂಠಭೂಷಣಮ್ ।<br/>
ವೇತಿಕಾಂಗುಲಿಮುದ್ರಾ ಚ ಸ್ಯಾದಂಗುಲಿವಿಭೂಷಣಮ್ ॥೧೭॥

ಹಸ್ತಲೀ ವಲಯಂ ಚೈವ ಬಾಹುನಾಲೀವಿಭೂಷಣಮ್ ।<br/>
ರುಚಕಶ್ಚೂಲಿಕಾ ಕಾರ್ಯಾ ಮಣಿಬಂಧವಿಭೂಷಣಮ್ ॥೧೮॥

ಕೇಯೂರೇ ಅಂಗದೇ ಚೈವ ಕೂರ್ಪರೋಪರಿಭೂಷಣೇ ।<br/>
ತ್ರಿಸರಶ್ಚೈವ ಹಾರಶ್ಚ ತಥಾ ವಕ್ಷೋವಿಭೂಷಣಮ್ ॥೧೯॥

ವ್ಯಾಲಂಬಮೌಕ್ತಿಕೋ ಹಾರೋ ಮಾಲಾ ಚೈವಾಂಗಭೂಷಣಮ್ ।<br/>
ತಲಕಂ ಸೂತ್ರಕಂ ಚೈವ ಭವೇತ್ಕಟಿವಿಭೂಷಣಮ್ ॥೨೦॥

ಅಯಂ ಪುರುಷನಿರ್ಯೋಗಃ ಕಾರ್ಯಸ್ತ್ವಾಭರಣಾಶ್ರಯಃ ।<br/>
ದೇವಾನಾಂ ಪಾರ್ಥಿವಾನಾಂ ಚ ಪುನರ್ವಕ್ಷ್ಯಾಮಿ ಯೋಷಿತಾಮ್ ॥೨೧॥

ಶಿಖಾಪಾಶಂ ಶಿಖಾವ್ಯಾಲಂ ಪಿಂಡೀಪತ್ರಂ ತಥೈವ ಚ ।<br/>
ಚೂಡಾಮಣಿರ್ಮಕರಿಕಾ ಮುಕ್ತಾಜಾಲಗವಾಕ್ಷಿಕಮ್ ॥೨೨॥

ಶಿರಸೋ ಭೂಷಣಂ ಚೈವ ವಿಚಿತ್ರಂ ಶೀರ್ಷಜೋಲಕಮ್ ।<br/>
ಕಂಡಕಂ ಶಿಖಿಪತ್ರಂ ಚ ವೇಣೀಪುಚ್ಛಃ ಸದೋರಕಃ ॥೨೩॥

ಲಲಾಟತಿಲಕಂ ಚೈವ ನಾನಾಶಿಲ್ಪಪ್ರಯೋಜಿತಮ್ ।<br/>
ಭ್ರೂಗುಚ್ಛೋಪರಿಗುಚ್ಛಶ್ಚ ಕುಸುಮಾನುಕೃತಿಸ್ತಥಾ ॥೨೪॥

ಕರ್ಣಿಕಾ ಕರ್ಣವಲಯಂ ತಥಾ ಸ್ಯಾತ್ಪತ್ರಕರ್ಣಿಕಾ ।<br/>
ಕುಂಡಲಂ ಕರ್ಣಮುದ್ರಾ ಚ ಕರ್ಣೋತ್ಕೀಲಕಮೇವ ಚ ॥೨೫॥

ನಾನಾರತ್ನವಿಚಿತ್ರಾಣಿ ದಂತಪತ್ರಾಣಿ ಚೈವ ಹಿ ।<br/>
ಕರ್ಣಯೋರ್ಭೂಷಣಂ ಹ್ಯೇತತ್ಕರ್ಣಪೂರಸ್ತಥೈವ ಚ ॥೨೬॥

ತಿಲಕಾಃ ಪತ್ರಲೇಖಾಶ್ಚ  ಭವೇದ್ಗಂಡವಿಭೂಷಣಮ್  ।<br/>
ತ್ರಿವಣೀ ಚೈವ ವಿಜ್ಞೇಯಂ ಭವೇದ್ವಕ್ಷೋವಿಭೂಷಣಮ್ ॥೨೭॥

ನೇತ್ರಯೋರಂಜನಂ ಜ್ಞೇಯಮಧರಸ್ಯ ಚ ರಂಜನಮ್ ।<br/>
ದಂತಾನಾಂ ವಿವಿಧೋ ರಾಗಶ್ಚತುರ್ಣಾಂ ಶುಕ್ಲತಾಪಿ ವಾ ॥೨೮॥

ರಾಗಾಂತರವಿಕಲ್ಪೋಽಥ ಶೋಭನೇನಾಧಿಕೋಜ್ವಲಃ ।<br/>
ಮುಗ್ಧಾನಾಂ ಸುಂದರೀಣಾಂ ಚ ಮುಕ್ತಾಭಾಸಿತಶೋಭನಾಃ ॥೨೯॥

ಸುರಕ್ತಾ ವಾಪಿ ದಂತಾ ಸ್ಯುಃಃ ಪದ್ಮಪಲ್ಲವರಂಜನಾಃ ।<br/>
ಅಶ್ಮರಾಗೋದ್ದ್ಯೋತಿತಃ ಸ್ಯಾದಧರಃ ಪಲ್ಲವಪ್ರಭಃ ॥೩೦॥

ವಿಲಾಸಶ್ಚ ಭವೇತ್ತಾಸಾಂ ಸವಿಭ್ರಾಂತನಿರೀಕ್ಷಿತಮ್ ।<br/>
ಮುಕ್ತಾವಲೀ ವ್ಯಾಲಪಂಕ್ತಿರ್ಮಂಜರೀ ರತ್ನಮಾಲಿಕಾ ॥೩೧॥

ರತ್ನಾವಲೀ ಸೂತ್ರಕಂ ಚ ಜ್ಞೇಯಂ ಕಂಠವಿಭೂಷಣಮ್ ।<br/>
ದ್ವಿಸರಸ್ತ್ರಿಸರಶ್ಚೈವ ಚತುಸ್ಸರಕಮೇವ ಚ ॥೩೨॥

ತಥಾ ಶೃಂಖಲಿಕಾ ಚೈವ ಭವೇತ್ಕಂಠವಿಭೂಷಣಮ್ ।<br/>
ಅಂಗದಂ ವಲಯಂ ಚೈವ ಬಾಹುಮೂಲವಿಭೂಷಣಮ್ ॥೩೩॥

ನಾನಾಶಿಲ್ಪಕೃತಾಶ್ಚೈವ ಹಾರಾ ವಕ್ಷೋವಿಭೂಷಣಮ್ ।<br/>
ಮಣಿಜಾಲಾವನದ್ಧಂ ಚ ಭವೇತ್ ಸ್ತನವಿಭೂಷಣಮ್ ॥೩೪॥

ಖರ್ಜೂರಕಂ ಸೋಚ್ಛಿತಿಕಂ ಬಾಹುನಾಲೀವಿಭೂಷಣಮ್ ।<br/>
ಕಲಾಪೀ ಕಟಕಂ ಶಂಖೋ ಹಸ್ತಪತ್ರಂ ಸಪೂರಕಮ್ ॥೩೫॥

ಮುದ್ರಾಂಗುಲೀಯಕಂ ಚೈವ ಹ್ಯಂಗುಲೀನಾಂ ವಿಭೂಷಣಮ್ ।<br/>
ಮುಕ್ತಾಜಾಲಾಢ್ಯತಲಕಂ ಮೇಖಲಾ ಕಾಂಚಿಕಾಪಿ ವಾ ॥೩೬॥

ರಶನಾ ಚ ಕಲಾಪಶ್ಚ ಭವೇಚ್ಛ್ರೋಣೀವಿಭೂಷಣಮ್ ।<br/>
ಏಕಯಷ್ಟಿರ್ಭವೇತ್ಕಾಂಚೀ ಮೇಖಲಾ ತ್ವಷ್ಟಯಷ್ಟಿಕಾ ॥೩೭॥

ದ್ವಿರಷ್ಟಯಷ್ಟಿ ರಶನಾ ಕಲಾಪಃ ಪಂಚವಿಂಶಕಃ ।<br/>
ದ್ವಾತ್ರಿಂಶಚ್ಚ ಚತುಃಷಷ್ಟಿಃ ಶತಮಷ್ಟೋತ್ತರಂ ತಥಾ ॥೩೮॥

ಮುಕ್ತಾಹಾರಾ ಭವಂತ್ಯೇತೇ ದೇವಪಾರ್ಥಿವಯೋಷಿತಾಮ್ ।<br/>
ನೂಪುರಃ ಕಿಂಕಿಣೀಕಾಶ್ಚ ಘಂಟಿಕಾ ರತ್ನಜಾಲಕಮ್ ॥೩೯॥

ಸಘೋಷೇ ಕಟಕೇ ಚೈವ ಗುಲ್ಫೋಪರಿವಿಭೂಷಾಣಮ್ ।<br/>
ಜಂಘಯೋಃ ಪಾದಪತ್ರಂ ಸ್ಯಾದಂಗುಲೀಷ್ವಂಗುಲೀಯಕಮ್ ॥೪೦॥

ಅಂಗುಷ್ಠತಿಲಕಾಶ್ಚೈವ ಪಾದಯೋಶ್ಚ ವಿಭೂಷಣಮ್ ।<br/>
ತಥಾಲಕ್ತಕರಾಗಶ್ಚ ನಾನಾಭಕ್ತಿನಿವೇಶಿತಃ ॥೪೧॥

ಅಶೋಕಪಲಾವಚ್ಛಾಯಃ ಸ್ಯಾತ್ ಸ್ವಾಭಾವಿಕ ಏವ ಚ ।<br/>
ಏತದ್ವಿಭೂಷಣಂ ನಾರ್ಯಾ ಆಕೇಶಾದಾನಖಾದಪಿ ॥೪೨॥

ಯಥಾಭವರಸಾವಸ್ಥಂ  ವಿಜ್ಞೇಯಂ ದ್ವಿಜಸತ್ತಮಾಃ ।<br/>
ಆಗಮಶ್ಚ ಪ್ರಮಾಣಂ ಚ ರೂಪನಿರ್ವರ್ಣನಂ ತಥಾ ॥೪೩॥

ವಿಶ್ವಕರ್ಮಮತಾತ್ಕಾರ್ಯಂ ಸುಬುದ್ಧ್ಯಾಪಿ ಪ್ರಯೋಕ್ತೃಭಿಃ ।<br/>
ನ ಹಿ ಶಕ್ಯಂ ಸುವರ್ಣೇನ ಮುಕ್ತಾಭಿರ್ಮಣಿಭಿಸ್ತಥಾ ॥೪೪॥

ಸ್ವಾಧೀನಮಿತಿ ರುಚ್ಯೈವ ಕರ್ತುಮಂಗಸ್ಯ ಭೂಷಣಮ್ ।<br/>
ವಿಭಾಗತೋಽಭಿಪ್ರಯುಕ್ತಮಂಗಶೋಭಾಕರಂ ಭವೇತ್ ॥೪೫॥

ಯಥಾ ಸ್ಥಾನಾಂತರಗತಂ ಭೂಷಣಂ ರತ್ನಸಂಯುತಮ್ ।<br/>
ನ ತು ನಾಟ್ಯಪ್ರಯೋಗೇಷು ಕರ್ತವ್ಯಂ ಭೂಷಣಂ ಗುರು ॥೪೬॥

ಖೇದಂ ಜನಯತೇ ತದ್ಧಿ ಸವ್ಯಾಯತವಿಚೇಷ್ಟನಾತ್ ।<br/>
ಗುರುಭಾವಾವಸನ್ನಸ್ಯ ಸ್ವೇದೋ ಮೂರ್ಛಾ ಚ ಜಾಯತೇ ॥೪೭॥

ಗುರ್ವಾಭರಣಸನ್ನೋ ಹಿ ಚೇಷ್ಟಾಂ ನ ಕುರುತೇ ಪುನಃ ।<br/>
ತಸ್ಮಾತ್ತನುತ್ವಚಕೃತಂ ಸೌವರ್ಣಂ ಭೂಷಣಂ ಭವೇತ್ ॥೪೮॥

ರತ್ನವಜ್ಜತುಬದ್ಧಂ ವಾ ನ ಖೇದಜನನಂ ಭವೇತ್ ।<br/>
ಸ್ವೇಚ್ಛಯಾ ಭೂಷಣವಿಧಿರ್ದಿವ್ಯಾನಾಮುಪದಿಶ್ಯತೇ ॥೪೯॥

ಯತ್ನಭಾವವಿನಿಷ್ಪನ್ನಂ ಮಾನುಷಾಣಾಂ ವಿಭೂಷಣಮ್ ।<br/>
[ವೇಷ್ಟಿತಂ ವಿತತಂ ಚೈವ ಸಂಘಾತ್ಯಂ ಗ್ರಥಿಮಂ ತಥ ॥೫೦॥

ಲಂಬಶೋಭಿ ತಥಾ ಚೈವ ಮಾಲ್ಯಂ ಪಂಚವಿಧಂ ಸ್ಮೃತಮ್ ।<br/>
ಆಚ್ಛಾದನಂ ಬಹುವಿಧಂ ನಾನಾಪತ್ತನಸಂಭವಮ್ ॥೫೧॥

ತಜ್ಜ್ಞೇಯಂ ತ್ರಿಪ್ರಕಾರಂ ತು ಶುದ್ಧಂ ರಕ್ತಂ ವಿಚಿತ್ರಿತಮ್] ।<br/>
ದಿವ್ಯಾನಾಂ ಭೂಷಣವಿಧಿರ್ಯ ಏಷ ಪರಿಕೀರ್ತಿತಃ ॥೫೨॥

ಮಾನುಷಾಣಾಂ ತು ಕರ್ತವ್ಯೋ ನಾನಾದೇಶಸಮಾಶ್ರಯಃ ।<br/>
ಭೂಷಣೈಶ್ಚಾಪಿ ವೇಷೈಶ್ಚ ನಾನಾವಸ್ಥಾಸಮಾಶ್ರಯೈಃ ॥೫೩॥

ದಿವ್ಯಾಂಗನಾನಾಂ ಕರ್ತವ್ಯಾ ವಿಭಕ್ತಿಃ ಸ್ವಸ್ವಭೂಮಿಜಾ ।<br/>
ವಿದ್ಯಾಧರೀಣಾಂ ಯಕ್ಷೀಣಾಮಪ್ಸರೋನಾಗಯೋಷಿತಾಮ್ ॥೫೪॥

ಋಷಿದೈವತಕನ್ಯಾನಾಂ ವೇಷೈರ್ನಾನಾತ್ವಮಿಷ್ಯತೇ ।<br/>
ತಥಾ ಚ ಸಿದ್ಧಗಂಧರ್ವರಾಕ್ಷಸಾಸುರಯೋಷಿತಾಮ್ ॥೫೫॥

ದಿವ್ಯಾನಾಂ ನರನಾರೀಣಾಂ ತಥೈವ ಚ ಶಿಖಂಡಕಮ್ ।<br/>
ಶಿಖಾಪುಟಶಿಖಂಡಂ ತು ಮುಕ್ತಾಭೂಯಿಷ್ಠಭೂಷಣಮ್ ॥೫೬॥

ವಿದ್ಯಾಧರೀಣಾಂ ಕರ್ತವ್ಯಃ ಶುದ್ಧೋ ವೇಷಪರಿಚ್ಛದಃ ।<br/>
ಯಕ್ಷಿಣ್ಯೋಽಪ್ಸರಶ್ಚೈವ ಕರ್ಯಾ ರತ್ನವಿಭೂಷಣಾಃ ॥೫೭॥

ಸಮಸ್ತಾನಾಂ ಭವೇದ್ವೇಷೋ ಯಕ್ಷೀಣಾ ಕೇವಲಂ ಶಿಖಾ ।<br/>
ದಿವ್ಯನಾಮಿವ ಕರ್ತವ್ಯಂ ನಾಗಸ್ತ್ರೀಣಾಂ ವಿಭೂಷಣಮ್ ॥೫೮॥

ಮುಕ್ತಾಮಣಿಲತಾಪ್ರಾಯಾಃ ಫಣಾಸ್ತಾಸಾಂ ತು ಕೇವಲಾಃ ।<br/>
ಕಾರ್ಯಂ ತು ಮುನಿಕನ್ಯಾನಾಮೇಕವೇಣೀಧರಂ ಶಿರಃ ॥೫೯॥

ನ ಚಾಪಿ ವಿಭೂಷಣವಿಧಿಸ್ತಾಸಾಂ ವೇಷೋ ವನೋಚಿತಃ ।<br/>
ಮುಕ್ತಾಮರಕತಪ್ರಾಯಂ ಮಂಡನಂ ಸಿದ್ಧಯೋಷಿತಾಮ್ ॥೬೦॥

ತಾಸಾಂ ತು ಚೈವ ಕರ್ತವ್ಯಂ ಪೀತವಸ್ತ್ರಪರಿಚ್ಛದಮ್ ।<br/>
ಪದ್ಮರಾಗಮಣಿಪ್ರಾಯಂ ಗಂಧರ್ವೀಣಾಂ ವಿಭೂಷಣಮ್ ॥೬೧॥

ವೀಣಾಹಸ್ತಶ್ಚ ಕರ್ತವ್ಯಃ ಕೌಸುಂಭವಸನಸ್ತಥಾ ।<br/>
ಇಂದ್ರನೀಲೈಸ್ತು ಕರ್ತವ್ಯಂ ರಾಕ್ಷಸೀಣಾಂ ವಿಭೂಷಣಮ್ ॥೬೨॥

ಸಿತದಂಷ್ಟ್ರಾ ಚ ಕರ್ತವ್ಯಾ ಕೃಷ್ಣವಸ್ತ್ರಪರಿಚ್ಛದಮ್ ।<br/>
ವೈಡೂರ್ಯಮುಕ್ತಾಭರಣಾಃ ಕರ್ತವ್ಯಾ ಸುರಯೋಷಿತಾಮ್ ॥೬೩॥

ಶುಕಪಿಂಛನಿಭೈಅರ್ವಸ್ತ್ರೈಃ ಕಾರ್ಯಸ್ತಾಸಾಂ ಪರಿಚ್ಛದಃ ।<br/>
ಪುಷ್ಯರಾಗೈಸ್ತು ಮಣಿಭಿಃ ಕ್ವಚಿದ್ವೈಡೂರ್ಯಭೂಷಿತೈಃ ॥೬೪॥

ದಿವ್ಯವಾನರನಾರೀಣಾಂ ಕಾರ್ಯೋ ನೀಲಪರಿಚ್ಛದಃ ।<br/>
ಏವಂ ಶೃಂಗಾರಿಣಃ ಕಾರ್ಯಾ ವೇಷಾ ದಿವ್ಯಾಂಗನಾಶ್ರಯಾಃ ॥ ೬೫॥

ಅವಸ್ಥಾಂತಮಾಸಾದ್ಯ ಶುದ್ಧಾಃ ಕಾರ್ಯಾಃ ಪುನಸ್ತಥಾ ।<br/>
ಮಾನುಷೀಣಾಂ ತು ಕರ್ತವ್ಯಾ ನಾನಾದೇಶಸಮುದ್ಭವಾಃ ॥೬೬॥

ವೇಷಾಭರಣಸಂಯೋಗಾನ್ ಗದತಸ್ತಾನ್ನಿಬೋಧತ ।<br/>
ಆವಂತ್ಯಯುವತೀನಾಂ ತು ಶಿರಸ್ಸಾಲಕಕುಂತಲಮ್ ॥೬೭॥

ಗೌಡೀಯಾನಾಮಲಕಪ್ರಾಯಂ ಸಶಿಖಾಪಾಶವೇಣಿಕಮ್ ।<br/>
ಆಭೀರಯುವತೀನಾಂ ತು ದ್ವಿವೇಣೀಧರ ಏವ ತು ॥೬೮॥

ಶಿರಃ ಪರಿಗಮಃ ಕಾರ್ಯೋ ನೀಲಪ್ರಾಯಮಥಾಂಬರಮ್ ।<br/>
ತಥಾ ಪೂರ್ವೋತರಸ್ತ್ರೀಣಾಂ ಸಮುನ್ನದ್ಧಶಿಖಂಡಕಮ್ ॥೬೯॥

ಆಕೇಶಾಚ್ಛಾದನಂ ತಾಸಾಂ ದೇಶಕರ್ಮಣಿ ಕೀರ್ತಿತಮ್ ।<br/>
ತಥೈವ ದಕ್ಷಿಣಸ್ತ್ರೀಣಾಂ ಕಾರ್ಯಮುಲ್ಲೇಖ್ಯಸಂಶ್ರಯಮ್ ॥೭೦॥

ಕುಂಭೀಬಂಧಕಸಂಯುಕ್ತಂ ತಥಾವರ್ತಲಲಾಟಿಕಮ್ ।<br/>
[ಗಣಿಕಾನಾಂ ತು ಕರ್ತವ್ಯಮಿಚ್ಛಾವಿಚ್ಛಿತ್ತಿ ಮಂಡನಮ್] ॥೭೧॥

ದೇಶಜಾತಿವಿಧಾನೇನ ಶೇಷಾಣಾಮಪಿ ಕಾರಯೇತ್ ।<br/>
ವೇಷಂ ತಥಾ ಚಾಭರಣಂ ಕ್ಷುರಕರ್ಮ  ಪರಿಚ್ಛದಮ್ ॥೭೨॥

[ಆಗಮಂ ಚಾಪಿ ನೈಪಥ್ಯೇ ನಾಟ್ಯಸ್ಯೈವಂ ಪ್ರಯೋಜಯೇತ್] ।<br/>
ಅದೇಶಯುಕ್ತೋ ವೇಷೋ ಹಿ ನ ಶೋಭಾಂ ಜನಯಿಷ್ಯತಿ ॥೭೩॥

ಮೇಖಲೋರಸಿ ಬದ್ಧಾ ತು ಹಾಸ್ಯಂ ಸಮುಪಪಾದಯೇತ್ ।<br/>
ತಥಾ ಪ್ರೋಷಿತಕಾಂತಾಸು ವ್ಯಸನಾಭಿಹತಾಸು ಚ ॥೭೪॥

ವೇಷೋ ವೈ ಮಲಿನಃ ಕಾರ್ಯ ಏಕವೇಣೀಧರಂ ಶಿರಃ ।<br/>
ವಿಪ್ರಲಂಭೇ  ತು ನಾರ್ಯಾಸ್ತು ಶುದ್ಧೋ ವೇಷೋ ಭವೇದಿಹ ॥೭೫॥

ನಾತ್ಯಾಭರಣಸಂಯುಕ್ತೋ ನ ಚಾಪಿ ಮೃಜಯಾನ್ವಿತಃ ।<br/>
ಏವಂ ಸ್ತ್ರೀಣಾಂ ಭವೇದ್ವೇಷೋ ದೇಶಾವಸ್ಥಾಸಮುದ್ಭವಃ ॥೭೬॥

ಪುರುಷಾಣಾಂ ಪುನಶ್ಚೈವ ವೇಷಾನ್ವಕ್ಷ್ಯಾಮಿ ತತ್ತ್ವತಃ ।<br/>
ತತ್ರಾಂಕರಚನಾ ಪೂರ್ವಂ ಕರ್ತವ್ಯಾ ನಾಟ್ಯಯೋಕ್ತೃಭಿಃ ॥೭೭॥

ತತಃ ಪರಂ ಪ್ರಯೋಕ್ತವ್ಯಾ ವೇಷಾ ದೇಶಸಮುದ್ಭವಾಃ ।<br/>
ಸಿತೋ ನೀಲಶ್ಚ ಪೀತಶ್ಚ ಚತುರ್ಥೋ ರಕ್ತ ಏವ ಚ ॥೭೮॥

ಏತೇ ಸ್ವಭಾವಜಾ ವರ್ಣಾ ಯೈಃ ಕಾರ್ಯಂ ತ್ವಂಗವರ್ತನಮ್ ।<br/>
ಸಂಯೋಗಜಾಃ ಪುನಶ್ಚಾನ್ಯೇ ಉಪವರ್ಣಾ ಭವಂತಿ ಹಿ ॥೭೯॥

ತಾನಹಂ ಸಂಪ್ರವಕ್ಷ್ಯಾಮಿ ಯಥಾಕಾರ್ಯಂ ಪ್ರಯೋಕ್ತೃಭಿಃ ।<br/>
ಸಿತನೀಲಸಮಾಯೋಗೇ ಕಾರಂಡವ ಇತಿ ಸ್ಮೃತಃ ॥೮೦॥

ಸಿತಪೀತಸಾಮಾಯೋಗಾತ್ಪಾಂಡುವರ್ಣಃ ಪ್ರಕೀರ್ತಿತಃ ।<br/>
ಸಿತಿಅರಕ್ತಸಮಾಯೋಗೇ ಪದ್ಮವರ್ಣಃ  ಪ್ರಕೀರ್ತಿತಃ ॥೮೧॥

ಪೀತನೀಲಸಮಾಯೋಗಾದ್ಧರಿತೋ ನಾಮ ಜಾಯತೇ ।<br/>
ನೀಲರಕ್ತಸಮಾಯೋಗಾತ್ಕಷಾಯೋ ನಾಮ ಜಾಯತೇ ॥೮೨॥

ರಕ್ತಪೀತಸಮಾಯೋಗಾದ್ಗೌರವರ್ಣ  ಇತಿ ಸ್ಮೃತಃ ।<br/>
ಏತೇ  ಸಂಯೋಗಜಾ ವರ್ಣಾ ಹ್ಯುಪವರ್ಣಾಸ್ತಥಾಪರೇ ॥೮೩॥

ತ್ರಿಚತುರ್ವರ್ಣಸಂಯುಕ್ತಾ ಬಹವಃ ಸಂಪ್ರಕೀರ್ತಿತಾಃ ।<br/>
ಬಲಸ್ಥೋ ಯೋ ಭವೇದ್ವರ್ಣಸ್ತಸ್ಯ ಭಾಗೋ ಭವೇತ್ತತಃ ॥೮೪॥

ದುರ್ಬಲಸ್ಯ ಚ ಭಾಗೌ ದ್ವೌ ನೀಲಂ ಮುಕ್ತ್ವಾ ಪ್ರದಾಪಯೇತ್ ।<br/>
ನೀಲಸ್ಯೈಕೋ ಭವೇದ್ಭಾಗಶ್ಚತ್ವಾರೋಽನ್ಯೇ ತು ವರ್ಣಕೇ ॥೮೫॥

ಬಲವಾನ್ಸರ್ವವರ್ಣಾನಾಂ ನೀಲ ಏವ ಪ್ರಕೀರ್ತಿತಃ ।<br/>
ಏವಂ ವರ್ಣವಿಧಿಂ ಜ್ಞಾತ್ವಾ ನಾನಾಸಂಯೋಗಸಂಶ್ರಯಮ್ ॥೮೬॥

ತತಃ ಕುರ್ಯಾದ್ಯಥಾಯೋಗಮಂಗಾನಾಂ ವರ್ತನಂ ಬುಧಃ ।<br/>
ವರ್ತನಚ್ಛಾದನಂ ರೂಪಂ ಸ್ವವೇಷಪರಿವರ್ಜಿತಮ್ ॥೮೭॥

ನಾಟ್ಯಧರ್ಮಪ್ರವೃತ್ತಂ ತು ಜ್ಞೇಯಂ ತತ್ಪ್ರಕೃತಿಸ್ಥಿತಮ್ ।<br/>
ಸ್ವವರ್ಣಮಾತ್ಮನಶ್ಛಾದ್ಯಂ ವರ್ಣಕೈರ್ವೇಷಸಂಶ್ರಯೈಃ ॥೮೮॥

ಆಕೃತಿಸ್ತಸ್ಯ ಕರ್ತವ್ಯಾ ಯಸ್ಯ ಪ್ರಕೃತಿರಾಸ್ಥಿತಾ ।<br/>
ಯಥಾ ಜಂತುಃ ಸ್ವಭಾವಂ ಸ್ವಂ ಪರಿತ್ಯಜ್ಯಾನ್ಯದೈಹಿಕಮ್ ॥೮೯॥

ತತ್ಸ್ವಭಾವಂ ಹಿ ಭಜತೇ ದೇಹಾಂತರಮುಪಾಶ್ರಿತಃ ।<br/>
ವೇಷೇಣ ವರ್ಣಕೈಶ್ಚೈವ ಚ್ಛಾದಿತಃ ಪುರುಷಸ್ತಥಾ ॥೯೦॥

ಪರಭಾವಂ ಪ್ರಕುರುತೇ ಯಸ್ಯ ವೇಷಂ ಸಮಾಶ್ರಿತಃ ।<br/>
ದೇವದಾನವಗಂಧರ್ವಯಕ್ಷರಾಕ್ಷಸಪನ್ನಗಾಃ ॥೯೧॥

ಪ್ರಾಣಿಸಂಜ್ಞಾಃ ಸ್ಮೃತಾ ಹ್ಯೇತೇ ಜೀವಬಂಧಾಶ್ಚ ಯೇಽಪರೇ ।<br/>
[ಸ್ತ್ರೀಭಾವಾಃ ಪರ್ವತಾಃ ನದ್ಯಃ ಸಮುದ್ರಾ ವಾಹನಾನಿ ಚ ॥೯೨॥

ನಾನಾಶಸ್ತ್ರಾಣ್ಯಪಿ ತಥಾ ವಿಜ್ಞೇಯಾಃ ಪ್ರಾಣಿಸಂಜ್ಞಯಾ] ।<br/>
ಶೈಲಪ್ರಾಸಾದಯಂತ್ರಾಣಿ ಚರ್ಮವರ್ಮಧ್ವಜಾಸ್ತಥಾ ॥೯೩॥

ನಾನಾಪ್ರಹರಣಾದ್ಯಾಶ್ಚ ತೇಽಪ್ರಾಣಿನ ಇತಿ ಸ್ಮೃತಾಃ ।<br/>
ಅಥವಾ ಕಾರಣೋಪೇತಾ ಭವಂತ್ಯೇತೇ ಶರೀರಿಣಃ ॥೯೪॥

ವೇಷಭಾಷಾಶ್ರಯೋಪೇತಾ ನಾಟ್ಯಧರ್ಮಮವೇಕ್ಷ್ಯ ತು ।<br/>
ವರ್ಣಾನಾಂ ತು ವಿಧಿಂ ಜ್ಞಾತ್ವಾ ವಯಃ ಪ್ರಕೃತಿಮೇವ ಚ ॥೯೫॥

ಕುರ್ಯಾದಂಗಸ್ಯ ರಚನಾಂ ದೇಶಜಾತಿವಯಃಶ್ರಿತತಾಮ್ ।<br/>
ದೇವಾ ಗೌರಾಸ್ತು ವಿಜ್ಞೇಯಾ ಯಕ್ಷಾಶ್ಚಾಪ್ಸರಸ್ತಥಾ ॥೯೬॥

ರುದ್ರಾರ್ಕದ್ರುಹಿಣಸ್ಕಂದಾಸ್ತಪನೀಯಪ್ರಭಾಃ ಸ್ಮೃತಾಃ ।<br/>
ಸೋಮೋ ಬೃಹಸ್ಪತಿಃ ಶುಕ್ರೋ ವರುಣಸ್ತಾರಕಾಗಣಾಃ ॥೯೭॥

ಸಮುದ್ರಹಿಮವದ್ಗಂಗಾಃ ಶ್ವೇತಾ ಹಿ ಸ್ಯುರ್ಬಲಸ್ತಥಾ ।<br/>
ರಕ್ತಮಂಗಾರಕಂ ವಿದ್ಯಾತ್ ಪೀತೌ ಬುಧಹುತಾಶನೌ ॥೯೮॥

ನಾರಾಯಣೋ ನರಶ್ಚೈವ ಶ್ಯಾಮೋ ನಾಗಶ್ಚ ವಾಸುಕಿಃ ।<br/>
ದೈತ್ಯಾಶ್ಚ ದಾನವಾಶ್ಚೈವ ರಾಕ್ಷಸಾ ಗುಹ್ಯಕಾ ನಗಾಃ ॥೯೯॥

ಪಿಶಾಚಾ ಜಲಮಾಕಾಶಮಸಿತಾನಿ ತು ವರ್ಣತಃ  ।<br/>
ಭವಂತಿ ಷಟ್ಸು  ದ್ವೀಪೇಷು ಪುರುಷಶ್ಚೈವ ವರ್ಣತಃ ॥೧೦೦॥

ಕರ್ತವ್ಯಾ ನಾಟ್ಯಯೋಗೇನ ನಿಷ್ಟಪ್ತಕನಕಪ್ರಭಾಃ ।<br/>
ಜಾಂಬೂದ್ವೀಪಸ್ಯ ವರ್ಷೇ ತು ನಾನಾವರ್ಣಾಶ್ರಯಾ ನರಾಃ ॥೧೦೧॥

ಉತ್ತರಾಂಸ್ತು ಕುರುಸ್ತ್ಯಕ್ತ್ವಾ ತೇ ಚಾಪಿ ಕನಕಪ್ರಭಾಃ ।<br/>
ಭದ್ರಾಶ್ವಪುರುಷಾಃ ಶ್ವೇತಾಃ  ಕರ್ತವ್ಯಾ ವರ್ಣತಸ್ತಥಾ ॥೧೦೨॥

ಕೇತುಮಾಲೇ ನರಾ ನೀಲಾ ಗೌರಾಃ ಶೇಷೇಷು ಕೀರ್ತಿತಾಃ ।<br/>
ನಾನಾವರ್ಣಾಃ ಸ್ಮೃತಾ ಭೂತಾ ಗಂಧರ್ವಾ ಯಕ್ಷಪನ್ನಗಾಃ ॥೧೦೩॥

ವಿದ್ಯಾಧರಾಸ್ತಥಾ ಚೈವ ಪಿತರಸ್ತು ಸಮಾ ನರಾಃ ।<br/>
ಪುನಶ್ಚ ಭಾರತೇ ವರ್ಷೇ ತಾಂಸ್ತಾನ್ವರ್ಣಾನ್ನಿಬೋಧತ ॥೧೦೪॥

ರಾಜಾನಃ ಪದ್ಮವರ್ಣಾಸ್ತು ಗೌರಾಃ  ಶ್ಯಾಮಾಸ್ತಥೈವ ಚ ।<br/>
ಯೇ ಚಾಪಿ ಸುಖಿನೋ ಮರ್ತ್ಯಾ ಗೌರಾ ಕಾರ್ಯಾಸ್ತು ವೈಃ ಬುಧೈಃ ॥೧೦೫॥

ಕುಕರ್ಮಿಣೋ ಗ್ರಹಗ್ರಸ್ತಾಃ ವ್ಯಾಧಿತಾಸ್ತಪಸಿ ಸ್ಥಿತಾಃ ।<br/>
ಆಯಸ್ತಕರ್ಮಿಣಶ್ಚೈವ ಹ್ಯಸಿತಾಶ್ಚ ಕುಜಾತಯಃ ॥೧೦೬॥

ಋಷ್ಯಯಶ್ಚೈವ   ಕರ್ತವ್ಯಾ ನಿತ್ಯಂ ತು ಬದರಪ್ರಭಾಃ ।<br/>
ತಪಃಸ್ಥಿತಾಶ್ಚ ಋಷಯೋ  ನಿತ್ಯಾಮೇವಾಸಿತಾ ಬುಧೈಃ ॥೧೦೭॥

ಕಾರಣವ್ಯಪದೇಶೇನ ತಥಾ ಚಾತ್ಮೇಚ್ಛಯಾ ಪುನಃ ।<br/>
ವರ್ಣಸ್ತತ್ರ ಪ್ರಕರ್ತವ್ಯೋ ದೇಶಜತಿವಶಾನುಗಃ ॥೧೦೮॥

ದೇಶಂ ಕರ್ಮ ಚ ಜಾತಿಂ ಚ ಪೃಥಿವ್ಯುದ್ದೇಶಸಂಶ್ರಯಮ್ ।<br/>
ವಿಜ್ಞಾಯ ವರ್ತನಾ ಕಾರ್ಯಾ ಪುರುಷಾಣಾಂ ಪ್ರಯೋಗತಃ ॥೧೦೯॥

ಕಿರಾತಬರ್ಬರಾಂಧ್ರಾಶ್ಚ ದ್ರವಿಡಾಃ ಕಾಶಿಕೋಸಲಾಃ ।<br/>
ಪುಲಿಂದಾ ದಾಕ್ಷಿಣಾತ್ಯಾಶ್ಚ ಪ್ರಾಯೇಣ ತ್ವಸಿತಾಃ ಸ್ಮೃತಾಃ ॥೧೧೦॥

ಶಕಾಶ್ಚ ಯವನಾಶ್ಚೈವ ಪಹ್ಲವಾ ವಾಹ್ಲಿಕಾಶ್ಚ ಯೇ ।<br/>
ಪ್ರಾಯೇಣ ಗೌರಾಃ ಕರ್ತವ್ಯಾ ಉತ್ತರಾ ಯೇ ಶ್ರಿತಾ ದಿಶಮ್ ॥೧೧೧॥

ಪಾಂಚಾಲಾಃ ಶೌರಸೇನಾಶ್ಚ ಮಾಹಿಷಾಶ್ಚೌಡ್ರಮಾಗಧಾಃ ।<br/>
ಅಂಗಾ ವಂಗಾಃ ಕಲಿಂಗಾಶ್ಚ ಶ್ಯಾಮಾಃ ಕಾರ್ಯಾಸ್ತು ವರ್ಣತಃ ॥೧೧೨॥

ಬ್ರಾಹ್ಮಣಾಃ ಕ್ಷತ್ರಿಯಾಶ್ಚೈವ ಗೌರಾಃ ಕಾರ್ಯಾಸ್ತಥೈವ ಹಿ ।<br/>
ವೈಶ್ಯಾಃ ಶೂದ್ರಾಸ್ತಥಾ ಚೈವ ಶ್ಯಾಮಾಃ ಕಾರ್ಯಾಸ್ತು ವರ್ಣತಃ ॥೧೧೩॥

ಏವಂ ಕೃತ್ವಾ ಯಥಾನ್ಯಾಯಂ ಮುಖಾಂಗೋಪಾಂಗವರ್ತನಾಮ್ ।<br/>
ಶ್ಮಶ್ರುಕರ್ಮ ಪ್ರಯುಂಜೀತ ದೇಶಕಾಲವಯೋಽನುಗಮ್ ॥೧೧೪॥

ಶುದ್ಧಂ ವಿಚಿತ್ರಂ ಶ್ಯಾಮಂ ಚ ತಥಾ ರೋಮಶಮೇವ ಚ ।<br/>
ಭವೇಚ್ಚತುರ್ವಿಧಂ ಶ್ಮಶ್ರು ನಾನಾವಸ್ಥಾಂತರಾತ್ಮಕಮ್ ॥೧೧೫॥

ಶುದ್ಧಂ ತು ಲಿಂಗಿನಾಂ ಕಾರ್ಯಂ ತಥಾಮಾತ್ಯಪುರೋಧಸಾಮ್ ।<br/>
ಮಧ್ಯಸ್ಥಾ ಯೇ ಚ ಪುರುಷಾ ಯೇ ಚ ದೀಕ್ಷಾಂ ಸಮಾಶ್ರಿತಾಃ ॥೧೧೬॥

ದಿವ್ಯಾ ಯೇ ಪುರುಷಾಃ ಕೇಚಿತ್ಸಿದ್ಧವಿದ್ಯಾಧರಾದಯಃ ।<br/>
ಪಾರ್ಥಿವಾಶ್ಚ ಕುಮಾರಾಶ್ಚ ಯೇ ಚ ರಾಜೋಪಜೀವಿನಃ ॥೧೧೭॥

ಶೃಂಗಾರಿಣಶ್ಚ ಯೇ ಮರ್ತ್ಯಾ ಯೌವನೋನ್ಮಾದಿನಶ್ಚ ಯೇ ।<br/>
ತೇಷಾಂ ವಿಚಿತ್ರಂ ಕರ್ತವ್ಯಂ ಶ್ಮಶ್ರು ನಾಟ್ಯಪ್ರಯೋಕ್ತೃಭಿಃ ॥೧೧೮॥

ಅನಿಸ್ತೀರ್ಣಪ್ರತಿಜ್ಞಾನಾಂ ದುಃಖಿತಾನಾಂ ತಪಸ್ವಿನಾಮ್ ।<br/>
ವ್ಯಸನಾಭಿಹತಾನಾಂ ಚ ಶ್ಯಾಮಂ ಶ್ಮಶ್ರು  ಪ್ರಯೋಜಯೇತ್ ॥೧೧೯॥

ಋಷೀಣಾಂ ತಾಪಸಾನಾಂ ಚ ಯೇ ಚ ದೀರ್ಘವ್ರತಾ ನರಾಃ ।<br/>
ತಥಾ ಚ ಚೀರಬದ್ಧಾನಾಂ ರೋಮಶಂ ಶ್ಮಶ್ರು ಕೀರ್ತಿತಮ್ ॥೧೨೦॥

ಏವಂ ನಾನಾಪ್ರಕಾರಂ ತು ಶ್ಮಶ್ರು ಕಾರ್ಯಂ ಪ್ರಯೋಕ್ತೃಭಿಃ ।<br/>
ಅತ ಊರ್ಧ್ವಂ ಪ್ರವಕ್ಷ್ಯಾಮಿ ವೇಷಾನ್ನಾನಾಪ್ರಯೋಗಜಾನ್ ॥೧೨೧॥

ಶುದ್ಧೋ ವಿಚಿತ್ರೋ ಮಲಿನಸ್ತ್ರಿವಿಧೋ ವೇಷ ಉಚ್ಯತೇ ।<br/>
ತೇಷಾಂ ನಿಯೋಗಂ ವಕ್ಷ್ಯಾಮಿ ಯಥಾವದನುಪೂರ್ವಶಃ ॥೧೨೨॥

ದೇವಾಭಿಗಮನೇ ಚೈವ ಮಂಗಲೇ ನಿಯಮಸ್ಥಿತೇ ।<br/>
ತಿಥಿನಕ್ಷತ್ರಯೋಗೇ ಚ ವಿವಾಹಕರಣೇ ತಥಾ ॥೧೨೩॥

ಧರ್ಮಪ್ರವೃತ್ತಂ ಯತ್ಕರ್ಮ ಸ್ತ್ರಿಯೋ  ವಾ ಪುರುಷಸ್ಯ ವಾ ।<br/>
ವೇಷಸ್ತೇಷಾಂ ಭವೇಚ್ಛುದ್ಧೋ  ಯೇ ಚ ಪ್ರಾಯತ್ನಿಕಾ ನರಾಃ ॥೧೨೪॥

ದೇವದಾನವಯಕ್ಷಾಣಾಂ ಗಂಧರ್ವೋರಗರಕ್ಷಸಾಮ್ ।<br/>
ನೃಪಾಣಾಂ ಕರ್ಕಶಾನಾಂ  ಚ ಚಿತ್ರೋ ವೇಷ ಉದಾಹೃತಃ ॥೧೨೫॥

ವೃದ್ಧಾನಾಂ ಬ್ರಾಹ್ಮಣಾನಾಂ ಚ ಶ್ರೇಷ್ಠ್ಯಮಾತ್ಯಪುರೋಧಸಾಮ್ ।<br/>
ವಣಿಜಾಂ ಕಾಂಚುಕೀಯಾನಾಂ ತಥಾ ಚೈವ ತಪಸ್ವಿನಾಮ್ ॥೧೨೬॥

ವಿಪ್ರಕ್ಷೇತ್ರಿಯವೈಶ್ಯಾನಾಂ ಸ್ಥಾನೀಯಾ ಯೇ ಚ ಮಾನವಾಃ ।<br/>
ಶುದ್ಧೋ ವಸ್ತ್ರವಿಧಿಸ್ತೇಷಾಂ ಕರ್ತವ್ಯೋ ನಾಟಕಾಶ್ರಯಃ ॥೧೨೭॥

ಉನ್ಮತ್ತಾನಾಂ ಪ್ರಮತ್ತಾನಾಮಧ್ವಗಾನಾಂ ತಥೈವ ಚ ।<br/>
ವ್ಯಸನೋಪಹತಾನಾಂ ಚ ಮಲಿನೋ ವೇಷ ಉಚ್ಯತೇ ॥೧೨೮॥

ಶುದ್ಧರಕ್ತವಿಚಿತ್ರಾಣಿ ವಾಸಾಂಸ್ಯೂರ್ಧ್ವಾಂಬರಾಣಿ ಚ ।<br/>
ಯೋಜಯೇನ್ನಾಟ್ಯತತ್ತ್ವಜ್ಞೋ ವೇಷಯೋಃ ಶುದ್ಧಚಿತ್ರಯೋಃ ॥೧೨೯॥

ಕುರ್ಯಾದ್ವೇಷೇ ತು ಮಲಿನೇ ಮಲಿನಂ ತು ವಿಚಕ್ಷಣಃ ।<br/>
ಮುನಿನಿರ್ಗ್ರಂಥಶಾಕ್ಯೇಷು ಯತಿಪಾಶುಪತೇಷು ಚ ॥೧೩೦॥

ವ್ರತಾನುಗಸ್ತು ಕರ್ತವ್ಯೋ ವೇಷೋ ಲೋಕಸ್ವಭಾವತಃ ।<br/>
ಚೀರವಲ್ಕಲಚರ್ಮಾಣಿ ತಾಪಸಾನಾಂ ತು ಯೋಜಯೇತ್ ॥೧೩೧॥

ಪರಿವಾಣ್ಮುನಿಷ್ಕ್ಯಾನಾಂ ವಾಸಃ ಕಾಷಾಯಮಿಷ್ಯತೇ ।<br/>
ನಾನಾಚಿತ್ರಾಣಿ ವಾಸಾಂಸಿ ಕುರ್ಯಾತ್ಪಾಶುಪತೇಷ್ವಥ ॥೧೩೨॥

ಕುಜಾತಯಶ್ಚ ಯೇ ಪ್ರೋಕ್ತಾಸ್ತೇಷಾಂ ಚೈವ ಯಥಾರ್ಹತಃ ।<br/>
ಅಂತಃಪುರಪ್ರವೇಶೇ ಚ ವಿನಿಯುಕ್ತಾ ಹಿ ಯೇ ನರಾಃ ॥೧೩೩॥

ಕಾಷಾಯಕಂಚುಕಪಟಾಃ ಕಾರ್ಯಾಸ್ತೇಽಪಿ ಯಥಾವಿಧಿ ।<br/>
ಅವಸ್ಥಾನತರತಶ್ಚೈವ ನೃಣಾಂ ವೇಷೋ ಭವೇದಥ ॥೧೩೪॥

ವೇಷಃ ಸಾಂಗ್ರಾಮಿಕಶ್ಚೈವ ಶೂರಾಣಾಂ ಸಂಪ್ರಕೀರ್ತಿತಃ ।<br/>
ವಿಚಿತ್ರಶಸ್ತ್ರಕವಚೋ ಬದ್ಧತೂಣೋ ಧನುರ್ಧರಃ ॥೧೩೫॥

ಚಿತ್ರೋ ವೇಷಸ್ತು ಕರ್ತವ್ಯೋ ನೃಪಾಣಾಂ ನಿತ್ಯಮೇವ ಚ ।<br/>
ಕೇವಲಸ್ತು ಭವೇಚ್ಛುದ್ಧೋ ನಕ್ಷತ್ರೋತ್ಪಾತಮಂಗಲೇ ॥೧೩೬॥

ಏವಮೇಷ ಭವೇದ್ವೇಷೋ ದೇಶಜಾತಿವಯೋಽನುಗಃ ।<br/>
ಉತ್ತಮಾಧಮಮಧ್ಯಾನಾಂ ಸ್ತ್ರೀಣಾಂ ನೃಣಾಮಥಾಪಿ ಚ  ॥೧೩೭॥

ಏವಂ ವಸ್ತ್ರವಿಧಿಃ ಕಾರ್ಯಃ ಪ್ರಯೋಗೇ ನಾಟಕಾಶ್ರಯೇ ।<br/>
ನಾನಾವಸ್ಥಾಂ ಸಮಾಸಾದ್ಯ ಶುಭಾಶುಭಕೃತಸ್ತಥಾ ॥೧೩೮॥

ತಥಾ ಪ್ರತಿಶಿರಶ್ಚಾಪಿ ಕರ್ತವ್ಯಂ ನಾಟಕಾಶ್ರಯಮ್ ।<br/>
ದಿವ್ಯಾನಾಂ ಮಾನುಷಾಣಾಂ ಚ ದೇಶಜಾತಿವಯಃಶ್ರಿತಮ್ ॥೧೩೯॥

ಪಾರ್ಶ್ವಾಗತಾ ಮಸ್ತಕಿನಸ್ತಥಾ ಚೈವ ಕಿರೀಟಿನಃ ।<br/>
ತ್ರಿವಿಧೋ ಮುಕುಟೋ ಜ್ಞೇಯೋ ದಿವ್ಯಪಾರ್ಥಿವಸಂಶ್ರಿತಃ ॥೧೪೦॥

ದೇವಗಂಧರ್ವಯಕ್ಷಾಣಾಂ ಪನ್ನಗಾನಾಂ ಸರಕ್ಷಸಾಮ್ ।<br/>
ಕರ್ತವ್ಯಾ ನೈಕವಿಹಿಅತ ಮುಕುಟಾಃ ಪಾರ್ಶ್ವಮೌಲಯಃ ॥೧೪೧॥

ಉತ್ತಮಾ  ಯೇ ಚ ದಿವ್ಯಾನಾಂ ತೇ ಚ ಕಾರ್ಯಾಃ ಕಿರೀಟಿನಃ ।<br/>
ಮಧ್ಯಮಾ ಮೌಲಿನಶ್ಚೈವ ಕನಿಷ್ಠಾಃ ಷಿರ್ಷಮೌಲಿನಃ ॥೧೪೨॥

ನರಾಧಿಪಾನಾಂ ಕರ್ತವ್ಯಾ ಮಸ್ತಕೇ ಮುಕುಟಾ ಬುಧೈಃ ।<br/>
ವಿದ್ಯಾಧರಾಣಾಂ ಚ ಸಿದ್ಧಾನಾಂ ಚಾರಣಾನಾಂ ತಥೈವ ಚ ॥೧೪೩॥

ಗ್ರಂಥಿಮತ್ಕೇಶಮುಕುಟಾಃ ಕರ್ತವ್ಯಾಸ್ತು ಪ್ರಯೋಕ್ತೃಭಿಃ ।<br/>
ರಾಕ್ಷೋದಾನವದೈತ್ಯಾನಾಂ ಪಿಂಗಕೇಶೇಕ್ಷಣಾನಿ ಹಿ ॥೧೪೪॥

ಹರಿಚ್ಛ್ಶ್ಮಶ್ರೂಣಿ ಚ ತಥಾ ಮುಕುಟಾಸ್ಯಾನಿ ಕಾರಯೇತ್ ।<br/>
ಉತ್ತಮಶ್ಚಾಪಿ  ಯೇ ತತ್ರ ತೇ ಕಾರ್ಯಾಃ ಪಾರ್ಶ್ವಮೌಲಿನಃ ॥೧೪೫॥

ಕಸ್ಮಾತ್ತು ಮುಕುಟಾಃ ಸೃಷ್ಟಾಃ ಪ್ರಯೋಗೇ ದಿವ್ಯ್ಪಾರ್ಥಿವೇ ।<br/>
ಕೇಶಾನಾಂ ಛೇದನಂ ದೃಷ್ಟಂ ವೇದವಾದೇ ಯಥಾಶ್ರುತಿ ॥೧೪೬॥

ಭದ್ರೀಕೃತಸ್ಯ ವಾ ಯಜ್ಞೇ ಶಿರಸಶ್ಛಾದನೇಚ್ಛಯಾ ।<br/>
ಕೇಶಾನಾಮಪ್ಯದೀರ್ಘತ್ವಾತ್ಸ್ಮೃತಂ ಮುಕುಟಧಾರಣಮ್ ॥೧೪೭॥

ಸೇನಾಪತೇಃ ಪುನಶ್ಚಾಪಿ ಯುವರಾಜಸ್ಯ ಚೈವ ಹಿ ।<br/>
ಯೋಜಯೇದರ್ಧಮುಕುಟಂ ಮಹಾಮಾತ್ರಾಶ್ಚ ಯೇ ನರಾಃ ॥೧೪೮॥

ಅಮಾತ್ಯಾನಾಂ ಕಂಚುಕಿನಾಂ ತಥಾ ಶ್ರೇಷ್ಠಿಪುರೋಧಸಾಮ್ ।<br/>
ವೇಷ್ಟನಾಬದ್ಧಪಟ್ಟಾನಿ ಪ್ರತಿಶೀರ್ಷಾಣಿ ಕಾರಯೇತ್ ॥೧೪೯॥

ಪಿಶಾಚೋನ್ಮತ್ತಭೂತಾನಾಂ ಸಾಧಕಾನಾಂ ತಪಸ್ವಿನಾಮ್ ।<br/>
ಅನಿಸ್ತೀರ್ಣಪ್ರತಿಜ್ಞಾನಾಂ ಲಂಬಕೇಶಂ ಭವೇಚ್ಛಿರಃ ॥೧೫೦॥

ಶಾಕ್ಯಶ್ರೋತ್ರಿಯನಿರ್ಗ್ರಂಥಪರಿವ್ರಾಡ್ದೀಕ್ಷಿತೇಷು ಚ ।<br/>
ಶಿರೋಮುಂಡಂ ತು ಕರ್ತವ್ಯಂ ಯಜ್ಞದೀಕ್ಷಾನ್ವಿತೇಷು ಚ ॥೧೫೧॥

ತಥಾ ವ್ರತಾನುಗಂ ಚೈವ ಶೇಷಾನಾಂ ಲಿಂಗಿನಾಂ ಶಿರಃ ।<br/>
ಮುಂಡಂ ವಾ ಕುಂಚಿತಂ ವಾಪಿ ಲಂಬಕೇಶಮಥಾಪಿ ವಾ ॥೧೫೨॥

ಧೂರ್ತಾನಾಂ ಚೈವ ಕರ್ತವ್ಯಂ ಯೇ ಚ ರಾತ್ರ್ಯುಪಜೀವಿನಃ ।<br/>
ಶೃಂಗಾರಚಿತ್ತಾಃ ಪುರುಷಾಸ್ತೇಷಾಂ ಕುಂಚಿತಮೂರ್ಧಜಾಃ ॥೧೫೩॥

ಬಾಲಾನಾಮಪಿ ಕರ್ತವ್ಯಂ ತ್ರಿಶಿಖಂಡವಿಭೂಷಿತಮ್ ।<br/>
ಜಟಾಮಕುಟಬದ್ಧಂ ಚ ಮುನೀನಾಂ ತು ಭವೇಚ್ಛಿರಃ ॥೧೫೪॥

ಚೇಟಾನಾಮಪಿ ಕರ್ತವ್ಯಂ ತ್ರಿಶಿಖಂ ಮುಂಡಮೇವ ವಾ   ।<br/>
ವಿದೂಷಕಸ್ಯ ಖಲತಿಃ ಸ್ಯಾತ್ಕಾಕಪದಮೇವ ವಾ ॥೧೫೫॥

ಶೀಷಾಣಾಮರ್ಥಯೋಗೇನ ದೇಶಜಾತಿಸಮಾಶ್ರಯಮ್ ।<br/>
ಶಿರಃ ಪ್ರಯೋಕ್ತೃಭಿಃ ಕಾರ್ಯಂ ನಾನಾವಸ್ಥಾಂತರಾಶ್ರಯಮ್ ॥೧೫೬॥

ಭೂಷಣೈರ್ವರ್ಣಕೈರ್ವಸ್ತ್ರೈರ್ಮಾಲ್ಯೈಶ್ಚೈವ ಯಥಾವಿಧಿ ।<br/>
ಏವಂ ನಾನಾಪ್ರಕಾರೈಸ್ತು ಬುದ್ಧ್ಯಾ ವೇಷಾನ್ಪ್ರಕಲ್ಪಯೇತ್ ॥೧೫೭॥

ಪೂರ್ವಂ ತು ಪ್ರಕೃತಿಂ ಸ್ಥಾಪ್ಯ ಪ್ರಯೋಗಗುಣಸಂಭವಾಮ್ ।<br/>
ಸ್ತ್ರೀಣಾಂ ವಾ  ಪುರುಷಾಣಾಂ ವಾಪ್ಯವಸ್ಥಾಂ ಪ್ರಾಪ್ಯ ತಾದೃಶೀಮ್ ॥

೧೫೮॥

ಸರ್ವೇ ಭಾವಾಶ್ಚ ದಿವ್ಯಾನಾಂ ಕಾರ್ಯಾ ಮಾನುಷಸಂಶ್ರಯಾಃ ।<br/>
ತೇಷಾಂ ಚಾನಿಮಿಷತ್ವಾದಿ ನೈವ ಕಾರ್ಯಂ ಪ್ರಯೋಕ್ತೃಭಿಃ ॥೧೫೯॥

ಇಹ ಭಾವರಸಾಶ್ಚೈವ ದೃಷ್ಟಿಭಿಃ ಸಂಪ್ರತಿಷ್ಠಿತಾಃ ।<br/>
ದೃಷ್ಟ್ಯೈವ ಸ್ಥಾಪಿತೋ ಹ್ಯರ್ಥಃ ಪಶ್ಚಾದಂಗೈರ್ವಿಭಾವ್ಯತೇ ॥೧೬೦॥

ಏವಂ ಜ್ಞೀಯಾಂಗರಚನಾ ನಾನಾಪ್ರಕೃತಿಸಂಭವಾ ।<br/>
ಸಜೀವ ಇತಿ ಯಃ ಪ್ರೋಕ್ತಸ್ತಸ್ಯ ವಕ್ಷ್ಯಾಮಿ ಲಕ್ಷಣಮ್ ॥೧೬೧॥

ಯಃ ಪ್ರಾಣಿನಾಂ ಪ್ರವೇಶೋ ವೈ ಸಜೀವ ಇತಿ ಸಂಜ್ಞಿತಃ ।<br/>
ಚತುಷ್ಪದೋಽಥ ದ್ವಿಪದಸ್ತಥಾ ಚೈವಾಪದಃ ಸ್ಮೃತಃ ॥೧೬೨॥

ಉರಗಾನಪದಾನ್ ವಿದ್ಯಾದ್ ದ್ವಿಪದಾನ್ಖಗಮಾನುಷಾನ್ ।<br/>
ಗ್ರಾಮ್ಯಾ ಆರಣ್ಯಾಃ ಪಶವೋ ವಿಜ್ಞೇಯಾಃ ಸ್ಯುಶ್ಚತುಷ್ಪದಾಃ ॥೧೬೩॥

ಯೇ ತೇ  ತು ಯದ್ಧಸಂಫೇಟೈರುಪರೋಧೈಸ್ತಥೈವ ಚ ।<br/>
ನಾನಾಪ್ರಹರಣೋಪೇತಾಃ ಪ್ರಯೋಜ್ಯಾ ನಾಟಕೇ ಬುಧೈಃ ॥೧೬೪॥

ಆಯುಧಾನಿ ಚ ಕಾರ್ಯಾಣಿ ಪುರುಷಾಣಾಂ ಪ್ರಮಾಣತಃ ।<br/>
ತಾನ್ಯಹಂ ವರ್ತಯಿಷ್ಯಾಮಿ ಯಥಾಪುಸ್ತಪ್ರಮಾಣತಃ ॥೧೬೫॥

ಭಿಂಡಿರ್ದ್ವಾದಶತಾಲಃ ಸ್ಯಾದ್ದಶ ಕುಂತೋ ಭವೇದಥ ।<br/>
ಅಷ್ಟೌ ಶತಘ್ನೀ ಶೂಲಂ ಚ ತೋಮರಃ ಶಕ್ತಿರೇವ ವಾ ॥೧೬೬॥

ಅಷ್ಟೌ ತಾಲಾ ಧನುರ್ಜ್ಞೇಯಮಾಯಾಮೋಽಸ್ಯ ದ್ವಿಹಸ್ತಕಃ ।<br/>
ಶರೋ ಗದಾ ಚ ವಜ್ರಾ ಚ ಚತುಸ್ತಾಲಂ ವಿಧೀಯತೇ  ॥೧೬೭॥

ಅಂಗುಲಾನಿ ತ್ವಸಿಃ ಕಾರ್ಯಶ್ಚತ್ವಾರಿಂಶತ್ಪ್ರಮಾಣತಃ ।<br/>
ದ್ವಾದಶಾಂಗುಲಕಂ ಚಕ್ರಂ ತತೋಽರ್ಧಂ ಪ್ರಾಸ  ಇಷ್ಯತೇ ॥೧೬೮॥

ಪ್ರಾಸವತ್ಪಟ್ಟಸಂ ವಿದ್ಯಾದ್ದಂಡಶ್ಚೈವ ತು ವಿಂಶತಿಃ ।<br/>
ವಿಂಶತಿಃ ಕಣಯಶ್ಚೈವ ಹ್ಯಂಗುಲಾನಿ ಪ್ರಮಾಣತಃ  ॥೧೬೯॥

ಶೋಡಷಾಂಗುಲವಿಸ್ತೀರ್ಣಂ ಸಬಲಂ ಸಂಪ್ರಘಂಟಿಕಮ್ ।<br/>
ತ್ರಿಂಶದಂಗುಲಿಮಾನೇನ ಕರ್ತವ್ಯಂ ಖೇಟಕಂ ಬುಧೈಃ ॥೧೭೦॥

ಜರ್ಜರೋ ದಂಡಕಾಷ್ಠಂ ಚ ತಥೈವ ಪ್ರತಿಶೀರ್ಷಕಮ್ ।<br/>
ಛತ್ರಂ ಚಾಮರಂ  ಚೈವ ಧ್ವಜೋ ಶೃಂಗಾರ ಏವ ಚ ॥೧೭೧॥

ಯತ್ಕಿಂಚಿನ್ಮಾನುಷೇ ಲೋಕೇ ದ್ರವ್ಯಂ ಪುಂಸಾಂ ಪ್ರಯೋಜಕಮ್ ।<br/>
ಯಚ್ಚೋಪಕರಣಂ ಸರ್ವೇ ನಾಟ್ಯೇ ತತ್ಸಂಪ್ರಕೀರ್ತಿತಮ್ ॥೧೭೨॥

ಯದ್ಯಸ್ಯ ವಿಷಯಪ್ರಾಪ್ತಂ  ತೇನೋಹ್ಯಂ  ತಸ್ಯ ಲಕ್ಷಣಮ್  ।<br/>
ಜರ್ಜರೇ ದಂಡಕಾಷ್ಠೇ  ಚ ಸಂಪ್ರವಕ್ಷ್ಯಾಮಿ ಲಕ್ಷಣಮ್ ॥೧೭೩॥

ಮಾಹೇಂದ್ರಾ ವೈ ಧ್ವಜಾಜ಼್ ಪ್ರೋಕ್ತಾ ಲಕ್ಷಣೈರ್ವಿಶ್ವಕರ್ಮಣಾ ।<br/>
ಏಷಾನ್ಯತಮಂ ಕುರ್ಯಾಜ್ಜರ್ಜರಂ ದಾರುಕರ್ಮತಃ ॥೧೭೪॥

ಅಥವಾ ವೃಕ್ಷಯೋನಿಃ ಸ್ಯಾತ್ಪ್ರರೋಹೋ ವಾಪಿ ಜರ್ಜರಃ ।<br/>
ವೇಣುರೇವ ಭವೇಚ್ಛ್ರೇಷ್ಠಸ್ತಸ್ಯ ವಕ್ಷ್ಯಾಮಿ ಲಕ್ಷಣಮ್ ॥೧೭೫॥

ಶ್ವೇತಭೂಮ್ಯಾಂ ತು ಯೋ ಜಾತಃ ಪುಷ್ಯನಕ್ಷತ್ರಜಸ್ತಥಾ ।<br/>
ಸಂಗ್ರಾಹ್ಯೋ ವೈ ಭವೇದ್ವೇಣುರ್ಜರ್ಜರಾರ್ಥೇ  ಪ್ರಯತ್ನತಃ ॥೧೭೬॥

ಪ್ರಮಾಣಮಂಗುಲಾನಾಂ ತು ಶತಮಷ್ಟೋತ್ತರ<ಂ ಭವೇತ್ ।<br/>
ಪಂಚಪರ್ವಾ ಚತುರ್ಗ್ರಂಥಿಸ್ತಾಲಮಾತ್ರಸ್ತಥೈವ ಚ ॥೧೭೭॥

ಸ್ಥೂಲಗ್ರಂಥಿರ್ನ ಕರ್ತವ್ಯೋ ನ ಶಾಖೀ ನ ಚ ಕೀಟವಾನ್ ।<br/>
ನ ಕೃಮಿಕ್ಷತಪರ್ವಾ ಚ ನ ಹೀನಶ್ಚಾನ್ಯವೇಣುಭಿಃ ॥೧೭೮॥

ಮಧುಸರ್ಪಿಸ್ಸರ್ಷಪಾಕ್ತಂ ಮಾಲ್ಯಧೂಪಪುರಸ್ಕೃತಮ್ ।<br/>
ಉಪಾಸ್ಯ ವಿಧಿವದ್ವೇಣುಂ ಗೃಹ್ಣಿಯಾಜ್ಜರ್ಜರಂ ಪ್ರತಿ ॥೧೭೯॥

ಯೋ ವಿಧಿರ್ಯಃ ಕ್ರಮಶ್ಚೈವ ಮಾಹೇಬ್ದ್ರೇ ತು ಧ್ವಜೇ ಸ್ಮೃತಃ ।<br/>
ಸ ಜರ್ಜರಸ್ಯ ಕರ್ತವ್ಯಃ ಪುಷ್ಯವೇಣುಸಮಾಶ್ರಯಃ ॥೧೮೦॥

ಭವೇದ್ಯೋ ದೀರ್ಘಪರ್ವಾ ತು ತನುಪತ್ರಸ್ತಥೈವ ಚ ।<br/>
ಪರ್ವಾಗ್ರತಂಡುಲಶ್ಚೈವ ಪುಷ್ಯವೇಣುಃ ಸ ಕೀರ್ತಿತಃ ॥೧೮೧॥

ವಿಧಿರೇಷ ಮಯಾ ಪ್ರೋಕ್ತೋ ಜರ್ಜರಸ್ಯ ಪ್ರಮಾಣತಜ಼್ಃ ।<br/>
ಅತ ಊರ್ಧ್ವಂ ಪ್ರವಕ್ಷ್ಯಾಮಿ ದಂಡಕಾಷ್ಠಸ್ಯ ಲಕ್ಷಣಮ್ ॥೧೮೨॥

ಕಪಿತ್ಥಬಿಲ್ವವಂಶೇಭ್ಯೋ ದಂಡಕಾಷ್ಠಂ ಭವೇದಥ ।<br/>
ವಕ್ರಂ ಚೈವ ಹಿ ಕರ್ತವ್ಯಂ ತ್ರಿಭಾಗೇ ಲಕ್ಷಣಾನ್ವಿತಮ್ ॥೧೮೩॥

ಕೀಟೈರ್ನೋಪಹತಂ ಯಚ್ಚ ವ್ಯಾಧಿನಾ ನ ಚ ಪೀಡಿತಮ್ ।<br/>
ಮಂದಶಾಖಂ ಭವೇದ್ಯಚ್ಚ ದಂಡಕಾಷ್ಠಂ ತು ತದ್ಭವೇತ್ ॥೧೮೪॥

ಯಸ್ತ್ವೇಭಿರ್ಲಕ್ಷಣೈರ್ಹೀನಂ ದಂಡಕಾಷ್ಠಂ ಸಜರ್ಜರಮ್ ।<br/>
ಕಾರಯೇತ್ಸ ತ್ವಪಚಯಂ ಮಹಾಂತಂ ಪ್ರಾಪ್ನುಯಾದ್ಧ್ರುವಮ್ ॥೧೮೫॥

ಅಥ ಶೀರ್ಷವಿಭಾಗಾರ್ಥಂ ಘಟೀ ಕಾರ್ಯಾ ಪ್ರಯತ್ನತಃ ।<br/>
ಸ್ವಪ್ರಮಾಣವಿನಿರ್ದಿಷ್ಟಾ ದ್ವಾತ್ರಿಂಶತ್ಯಂಗುಲಾನಿ ವೈ ॥೧೮೬॥

ಬಿಲ್ವಮಧ್ಯೇನ ಕರ್ತವ್ಯಾ ಘಟೀ ಸಿರಸಮಾಶ್ರಯಾ ।<br/>
ಸ್ವಿನ್ನೇನ ಬಿಲ್ವಕಲ್ಕೇನ ದ್ರವೇಣ ಚ ಸಮನ್ವಿತಾ ॥೧೮೭॥

ಭಸ್ಮನಾ ವಾ ತುಷೈರ್ವಾಪಿ ಕಾರಯೇತ್ಪ್ರತಿಶೀರ್ಷಕಮ್ ।<br/>
ಸಂಛಾದ್ಯ ತು ತತೋ ವಸ್ತ್ರೈರ್ಬಿಲ್ವದುಗ್ಧೈರ್ಘಟಾಶ್ರಯೈಃ ॥೧೮೮॥

ಬಿಲ್ವಕಲ್ಕೇನ ಚೀರಂ ತು ದಿಗ್ಧ್ವಾ ಸಂಯೋಜಯೇದ್ಘಟೀಮ್ ।<br/>
ನ ಸ್ಥೂಲಾಂ ನಾನತಾಂ ತನ್ವೀಂ ದೀರ್ಘಾಂ ನೈವ ಚ ಕಾರಯೇತ್। ॥೧೮೯॥

ತಸ್ಯಾಮಾತಪಶುಷ್ಕಾಯಾಂ ಸುಶುಷ್ಕಾಯಾಮಥಾಪಿ ವಾ ।<br/>
ಛೇದ್ಯಂ ಬುಧಾಃ ಪ್ರಕುರ್ವಂತಿ ವಿಧಿದೃಷ್ಟೇನ ಕರ್ಮಣಾ ॥೧೯೦॥

ಸುತೀಕ್ಷ್ಣೇನ ತು ಶಸ್ತ್ರೇಣ ಅರ್ಧಾರ್ಧಂ ಪ್ರವಿಭಜ್ಯ ಚ ।<br/>
ಸ್ವಪ್ರಮಾಣವಿನಿರ್ದಿಷ್ಟಂ ಲಲಾಟಕೃತಕೋಣಕಮ್ ॥೧೯೧॥

ಅರ್ಧಾಂಗುಲಂ ಲಲಾಟಂ ತು  ಕಾರ್ಯಂ ಛೇದ್ಯಂ ಷಡಂಗುಲಮ್ ।<br/>
ಅರ್ಧಾರ್ಧಮಂಗುಲಂ ಛೇದ್ಯಂ ಕಟಯೋರ್ದ್ವ್ಯಂಗುಲಂ ಭವೇತ್ ॥೧೯೨॥

ಕಟಾಂತೇ ಕರ್ಣನಾಲಸ್ಯ ಛೇದ್ಯಂ ದ್ವ್ಯಧಿಕಮಂಗುಲಮ್ ।<br/>
ತ್ರ್ಯಂಗುಲಂ ಕರ್ಣವಿವರಂ ತಥಾ ಸ್ಯಾಚ್ಛೇದ್ಯಮೇವ ಹಿ ॥೧೯೩॥

ತತಶ್ಚೈವಾವಟುಃ ಕಾರ್ಯಾ ಸುಸಮಾ ದ್ವಾದಶಾಂಗುಲಾ ।<br/>
ಘಟ್ಯಾಂ ಹ್ಯೇತತ್ಸದಾ ಚ್ಛೇದ್ಯೇ ವಿಧಾನಂ ವಿಹಿತಂ ಮಯಾ ॥೧೯೪॥

ತಸ್ಯೋಪರಿಗತಾ ಕಾರ್ಯಾ ಮುಕುಟಾ ಬಹುಶಿಲ್ಪಜಾಃ ।<br/>
ನಾನಾರತ್ನಪ್ರತಿಚ್ಛನ್ನಾ ಬಹುರೂಪೋಪಶೋಭಿತಾಃ ॥೧೯೪॥

ತಥೋಪಕರಣಾನೀಹ ನಾಟ್ಯಯೋಗಕೃತಾನಿ ವೈ ।<br/>
ಬಹುಪ್ರಕಾರಯುಕ್ತಾನಿ ಕುರ್ವೀತ ಪ್ರಕೃತಿಂ ಪ್ರತಿ ॥೧೯೬॥

ಯತ್ಕಿಂಚಿದಸ್ಮಿನ್ ಲೋಕೇ ತು ಚರಾಚರಸಮನ್ವಿತೇ ।<br/>
ವಿಹಿತಂ ಕರ್ಮ ಶಿಲ್ಪಂ ವಾ ತತ್ತೂಪಕರಣಂ ಸ್ಮೃತಮ್ ॥೧೯೭॥

ಯದ್ಯಸ್ಯ ವಿಷಯಂ ಪ್ರಾಪ್ತಂ ತತ್ತದೇವಾಭಿಗಚ್ಛತಿ ।<br/>
ನಾಸ್ತಂತಃ ಪುರುಷಾಣಾಂ ಹಿ ನಾಟ್ಯೋಪಕರಣಾಶ್ರಯೇ ॥೧೯೮॥

ಯದ್ಯೇನೋತ್ಪಾದಿತಂ ಕರ್ಮ ಶಿಲ್ಪಯೋಗಕ್ರಿಯಾಪಿ ವಾ ।<br/>
ತಸ್ಯ ತೇನ ಕೃತಾ ಸೃಷ್ಟಿಃ ಪ್ರಮಾಣಂ ಲಕ್ಷಣಂ ತಥಾ  ॥೧೯೯॥

ಯಾ ಕಾಷ್ಠಯಂತ್ರಭೂಯಿಷ್ಠಾ ಕೃತಾ ಸೃಷ್ಟಿರ್ಮಹಾತ್ಮನಾ ।<br/>
ನ ಸಾಸ್ಮಾಕಂ ನಾಟ್ಯಯೋಗೇ ಕಸ್ಮಾತ್ಖೇದಾವಹಾ ಹಿ ಸಾ ॥೨೦೦॥

ಯದ್ದ್ರವ್ಯಂ ಜೀವಲೋಕೇ ತು ನಾನಾಲಕ್ಷಣಲಕ್ಷಿತಮ್ ।<br/>
ತಸ್ಯಾನುಕೃತಿಸಂಸ್ಥಾನಂ ನಾಟ್ಯೂಪಕರಣಂ ಭವೇತ್ ॥೨೦೧॥

ಪ್ರಾಸಾದಗೃಹಯಾನಾನಿ ನಾನಾಪ್ರಹರಣಾನಿ ಚ  ।<br/>
ನ ಶಕ್ಯಂ ತಾನಿ ವೈ ಕರ್ತುಂ ಯಥೋಕ್ತಾನೀಹ ಲಕ್ಷಣೈಃ ॥೨೦೨॥

ಲೋಕಧರ್ಮೀ ಭವೇತ್ತ್ವನ್ಯಾ  ನಾಟ್ಯಧರ್ಮೀ ತಥಾಪರಾ ।<br/>
ಸ್ವಭಾವೋ ಲೋಕಧರ್ಮೀ ತು ವಿಭಾವೋ ನಾಟ್ಯಮೇವ ಹಿ ॥೨೦೩॥

ಆಯಸಂ ನ ತು  ಕರ್ತವ್ಯಂ ನ ಚ ಸಾರಮಯಂ ತಥಾ ।<br/>
ನಾಟ್ಯೋಪಕರಣಂ ತಜ್ಜ್ಞೈರ್ಗುರುಖೇದಕರ< ಭವೇತ್ ॥೨೦೪॥

ಕಾಷ್ಠಚರ್ಮಸು ವಸ್ತ್ರ್ಷು ಜತುವೇಣುದಲೇಷು ಚ ।<br/>
ನಾಟ್ಯೋಪಕರಣಾನೀಹ ಲಘುಕರ್ಮಾಣಿ ಕಾರಯೇತ್ ॥೨೦೫॥

ಚರ್ಮವರ್ಮಧ್ವಜಾಃ ಶೈಲಾಃ ಪ್ರಾಸಾದಾ ದೇವತಾಗೃಹಾಃ ।<br/>
ಹಯವಾರಣಯಾನಾನಿ ವಿಮಾನಾನಿ ಗೃಹಾಣಿ ಚ ॥೨೦೬॥

ಪೂರ್ವಂ ವೇಣುದಲೈಃ ಕೃತ್ವಾ ಕೃತೀರ್ಭಾವಸಮಾಶ್ರಯಾಃ ।<br/>
ತತಃ ಸುರಂಗೈರಚ್ಛಾದ್ಯ ವಸ್ತ್ರೈಃ ಸಾರೂಪ್ಯಮಾನಯೇತ್ ॥೨೦೭॥

ಅಥವಾ ಯದಿ ವಸ್ತ್ರಾಣಾಮಸಾನ್ನಿಧ್ಯಂ ಭವೇದಿಹ  ।<br/>
ತಾಲೀಯೈರ್ವಾ ಕಿಲಿಂಜೈರ್ವಾ  ಶ್ಲಕ್ಷ್ಣೈರ್ವಸ್ತ್ರಕ್ರಿಯಾ ಭವೇತ್ ॥೨೦೮॥

ತಥಾ ಪ್ರಹರಣಾನಿ ಸ್ಯುಸ್ತೃಣವೇಣುದಲಾದಿಭಿಃ ।<br/>
ಜಂತುಭಾಂಡಕ್ರಿಯಾಭಿಶ್ಚ ನಾನಾರೂಪಾಣಿ ನಾಟಕೇ ॥೨೦೯॥

ಪ್ರತಿಪಾದಂ ಪ್ರತಿಶಿರಃ ಪ್ರತಿಹಸ್ತಂ ಪ್ರತಿತ್ವಚಮ್ ।<br/>
ತೃಣೈಃ ಕಿಲಿಂಜೈರ್ಭಾಂಡೈರ್ವಾ ಸಾರೂಪ್ಯಾಣಿ ತು ಕಾರಯೇತ್ ॥೨೧೦॥

ಯದ್ಯಸ್ಯ ಸದೃಶಂ ರೂಪಂ ಸಾರೂಪ್ಯಗುಣಸಂಭವಮ್  ।<br/>
ಮೃಣ್ಮಯಂ ತತ್ತು ಕೃತ್ಸ್ನಂ ತು ನಾನಾರೂಪಂ ತು ಕಾರಯೇತ್ ॥೨೧೧॥

ಭಾಂಡವಸ್ತ್ರಮಧೂಚ್ಛಿಷ್ಟೈರ್ಲಾಕ್ಷಯಾಭ್ರದಲೇನ ಚ ।<br/>
ನಾಗಾಸ್ತೇ ವಿವಿಧಾಃ ಕಾರ್ಯಾ ಹ್ಯತಸೀಶಣಬಿಲ್ವಜೈಃ ॥೨೧೨॥

ನಾನಾಕುಸುಮಜಾತೀಶ್ಚ ಫಲಾನಿ ವಿವಿಧಾನಿ ಚ ।<br/>
ಭಾಂಡವಸ್ತ್ರಮಧೂಚ್ಛಿಷ್ಟೈರ್ಲಾಕ್ಷಯಾ ವಾಪಿ ಕಾರಯೇತ್ ॥೨೧೩॥

ಭಾಂಡವಸ್ತ್ರಮಧೂಚ್ಛಿಷ್ಟೈಸ್ತಾಮ್ರಪತ್ರೈಸ್ತಥೈವ ಚ ।<br/>
ಸಮ್ಯಕ್ಚ ನೀಲೀರಾಗೇಣಾಪ್ಯಭ್ರಪತ್ರೇಣ ಚೈವ ಹಿ ॥೨೧೪॥

ರಂಜಿತೇನಾಭ್ರಪತ್ರೇಣ ಮಣೀಶ್ಚೈವ  ಪ್ರಕಾರಯೇತ್ ।<br/>
ಉಪಾಶ್ರಯಮಥಾಪ್ಯೇಷಂ ಶುಲ್ಬವಂಗೇನ ಕಾರಯೇತ್ ॥೨೧೫॥

ವಿವಿಧಾ ಮುಕುಟಾ ದಿವಾ ಪೂರ್ವಂ ಯೇ ಗದಿತಾ ಮಯಾ ।<br/>
ತೇಽಭ್ರಪತ್ರೋಜ್ವಲಾಃ ಕಾರ್ಯಾ ಮಣೀವ್ಯಾಲೋಪಶೋಭಿತಾಃ ॥೨೧೬॥

ನ ಶಾಸ್ತ್ರಪ್ರಭವಂ ಕರ್ಮ ತೇಷಾಂ ಹಿ ಸಮುದಾಹೃತಮ್ ।<br/>
ಆಚಾರ್ಯಬುದ್ಧ್ಯಾ ಕರ್ತವ್ಯಮೂಹಾಪೋಹಪ್ರಯೋಜಿತಮ್ ॥೨೧೭॥

ಏಷ ಮರ್ತ್ಯಕ್ರಿಯಾಯೋಗೋ ಭವಿಷ್ಯತ್ಕಲ್ಪಿತೋ ಮಯಾ ।<br/>
ಕಸ್ಮಾದಲ್ಪಬಲತ್ವಂ ಹಿ ಮನುಷ್ಯೇಷು ಭವಿಷ್ಯತಿ ॥೨೧೮॥

ಮರ್ತ್ಯಾನಾಮಪಿ ನೋ ಶಕ್ಯಾ ವಿಭಾವಾಃ ಸರ್ವಕಾಂಚನಾಃ ।<br/>
ನೇಷ್ಟಾಃ ಸುವರ್ಣರತ್ನೈಸ್ತು ಮುಕುಟಾ ಭೂಷಣಾನಿ ವಾ ॥೨೧೯॥

ಯುದ್ಧೇ ನಿಯುದ್ಧೇ ನೃತ್ತೇ ವಾ ವೃಷ್ಟಿವ್ಯಾಪಾರಕರ್ಮಣಿ ।<br/>
ಗುರುಭಾವಾವಸನ್ನಸ್ಯ ಸ್ವೇದೋ ಮೂರ್ಛಾ ಚ ಜಾಯತೇ ॥೨೨೦॥

ಸ್ವೇದಮೂರ್ಛಾಕ್ಲಮಾರ್ತಸ್ಯ ಪ್ರಯೋಗಸ್ತು ವಿನಶ್ಯತಿ ।<br/>
ಪ್ರಾಣಾತ್ಯಯಃ ಕದಾಚಿಚ್ಚ ಭವೇದ್ವ್ಯಾಯತಚೇಷ್ಟಯಾ ॥೨೨೧॥

ತಸ್ಮಾತ್ತಾಮ್ರಮಯೈಃ ಪತ್ರೈರಭ್ರಕೈ ರಂಜಿತೈರಪಿ ।<br/>
ಭೇಂಡೈರಪಿ ಮಧೂಚ್ಛಿಷ್ಟೈಃ ಕಾರ್ಯಾಣ್ಯಾಭರಣಾನಿ ತು ॥೨೨೨॥

ಏವಂ ಲೋಕೋಪಚಾರೇಣ ಸ್ವಬುದ್ಧಿವಿಭವೇನ ಚ ।<br/>
ನಾಟ್ಯೋಪಕರಣಾನೀಹ ಬುಧಃ ಸಮ್ಯಕ್ ಪ್ರಯೋಜಯೇತ್ ॥೨೨೩॥

ನ ಭೇದ್ಯಂ ನೈವ ಚ ಚ್ಛೇದ್ಯಂ ನ ಪ್ರಹರ್ತವ್ಯಮೇವ ಚ ।<br/>
ರಂಗೇ ಪ್ರಹರಣೈಃ ಕಾರ್ಯಂ ಸಂಜ್ಞಾಮಾತ್ರಂ ತು ಕಾರಯೇತ್ ॥೨೨೪॥

ಅಥವಾ ಯೋಗಶಿಕ್ಷಾಭಿರ್ವಿದ್ಯಾಮಾಯಾಕೃತೇನ ವಾ  ।<br/>
ಶಸ್ತ್ರಮೋಕ್ಷಃ ಪ್ರಕರ್ತವ್ಯೋ ರಂಗಮಧ್ಯೇ ಪ್ರಯೋಕ್ತೃಭಿಃ ॥೨೨೫॥

ಏವಂ ನಾನಾಪ್ರಕಾರೈಸ್ತು ಆಯುಧಾಭರಣಾನಿ ಚ ।<br/>
ನೋಕ್ತಾನಿ ಯಾನಿ ಚ ಮಯಾ ಲೋಕಾದ್ ಗ್ರಾಹ್ಯಾಣಿ ತಾನ್ಯಪಿ ॥೨೨೬॥

ಆಹಾರ್ಯಾಭಿನಯೋ ಹ್ಯೇಷ ಮಯಾ ಪ್ರೋಕ್ತಃ ಸಮಾಸತಃ ।<br/>
ಅತ ಊರ್ಧ್ವಂ ಪ್ರವಕ್ಷ್ಯಾಮಿ ಸಾಮಾನ್ಯಾಭಿನಯಂ ಪ್ರತಿ ॥೨೨೭॥

ಇತಿ ಭಾರತೀಯೇ ನಾಟ್ಯಶಾಸ್ತ್ರೇ ಆಹಾರ್ಯಾಭಿನಯೋ ನಾಮೈಕವಿಂಶೋಽಧ್ಯಾಯಃ । 


---

[← Previous](chapter_20.html) | [Next →](chapter_22.html)
