---
layout: default
---
# ನಾಟ್ಯಶಾಸ್ತ್ರ ಅಧ್ಯಾಯ ೨೪ 

## ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್

### ಅಥ ಚತುರ್ವಿಂಶೋಽಧ್ಯಾಯಃ<br/><br/>
ಸಮಾಸತಸ್ತು ಪ್ರಕೃತಿಸ್ತ್ರಿವಿಧಾ ಪರಿಕೀರ್ತಿತಾ ।<br/>
ಪುರುಷಾಣಾಮಥ ಸ್ತ್ರೀಣಾಮುತ್ತಮಾಧಮಮಧ್ಯಮಾ ॥೧॥

ಜಿತೇಂದ್ರಿಯ ಜ್ಞಾನವತೀ ನಾನಾಶಿಲ್ಪವಿಚಕ್ಷಣಾ ।<br/>
ದಕ್ಷಿಣಾಧಮಹಾಲಕ್ಷ್ಯಾ ಭೀತಾನಾಂ ಪರಿಸಾಂತ್ವನೀ ॥೨॥

ನಾನಾಶಾಸ್ತ್ರಾರ್ಥಸಂಪನ್ನಾ ಗಾಂಭೀರ್ಯೌದಾರ್ಯಶಾಲಿನೀ ।<br/>
ಸ್ಥೈರ್ಯತ್ಯಾಗಗುಣೋಪೇತಾ ಜ್ಞೇಯಾ ಪ್ರಕೃತಿರುತ್ತಮಾ ॥೩॥

ಲೋಕೋಪಚಾರಚತುರಾ ಶಿಲ್ಪಶಾಸ್ತ್ರವಿಶಾರದಾ ।<br/>
ವಿಜ್ಞಾನಮಾಧುರ್ಯಯುತಾ ಮಧ್ಯಮಾ ಪ್ರಕೃತಿಃ ಸ್ಮೃತಾ ॥೪॥

ರೂಕ್ಷವಾಚೋಽಥ ದುಃಶೀಲಾಃ ಕುಸತ್ತ್ವಾಃ ಸ್ಥೂಲಬುದ್ಧಯಃ ।<br/>
ಕ್ರೋಧನಾಘಾತಕಾಶ್ಚೈವ ಮಿತ್ರಘ್ನಾಶ್ಛಿದ್ರಮಾನಿನಃ ॥೫॥

ಪಿಶುನಾಸ್ತೂದ್ಧತೈರ್ವಾಕ್ಯೈರಕೃತಜ್ಞಾಸ್ತಥಾಲಸಾಃ ।<br/>
ಮಾನ್ಯಾಮಾನ್ಯಾ ವಿಶೇಷಜ್ಞಾ ಸ್ತ್ರೀಲೋಲಾಃ ಕಲಹಪ್ರಿಯಾಃ ॥೬॥

ಸೂಚಕಾಃ ಪಾಪಕರ್ಮಾಣಃ ಪರದ್ರವ್ಯಾಪಹಾರಿಣಃ ।<br/>
ಏಭಿರ್ದೋಷೈಸ್ತುಸಂಪನ್ನಾ ಭವಂತೀಹಾಧಮಾ ನರಾಃ ॥೭॥

ಏವಂ ತು ಶೀಲತೋ ನೄಣಾಂ ಪ್ರಕೃತಿಸ್ತ್ರಿವಿಧಾ ಸ್ಮೃತಾ ।<br/>
ಸ್ತ್ರೀಣಾಂ ಪುನಶ್ಚ ಪ್ರಕೃತಿಂ ವ್ಯಾಖ್ಯಾಸ್ಯಾಮ್ಯನುಪೂರ್ವಶಃ ॥೮॥

ಮೃದುಭಾಬಾ ಚಾಚಪಲಾ ಸ್ಮಿತಭಾಷಿಣ್ಯನಿಷ್ಠುರಾ ।<br/>
ಗುರೂಣಾಂ ವಚನೇ ದಕ್ಷಾ ಸಲಜ್ಜಾ ವಿನಯಾನ್ವಿತಾ ॥೯॥

ರೂಪಾಭಿಜನಮಾಧುರ್ಯೈರ್ಗುಣೈಃ ಸ್ವಾಭಾವಿಕೇರ್ಯುತಾ ।<br/>
ಗಾಂಭೀರ್ಯಧೈರ್ಯಸಂಪನ್ನಾ ವಿಜ್ಞೇಯಾ ಪ್ರಮದೋತ್ತಮಾ ॥೧೦॥

ನಾತ್ಯುತ್ಕೃಷ್ಟೈರನಿಖಿಲೈರೇಭಿರೇವಾನ್ವಿತಾ ಗುಣೈಃ ।<br/>
ಅಲ್ಪದೋಷಾನುವಿದ್ಧಾ ಚ ಮಧ್ಯಮಾ ಪ್ರಕೃತಿಃ ಸ್ಮೃತಾ ॥೧೧॥

ಅಧಮಾ ಪ್ರಕೃತಿರ್ಯಾ ತು ಪುರುಷಾಣಾಂ ಪ್ರಕೀರ್ತಿತಾ ।<br/>
ವಿಜ್ಞೇಯಾ ಸೈವ ನಾರೀಣಾಮಧಮಾನಾಂ ಸಮಾಸತಃ ॥೧೨॥

ನಪುಂಸಕಸ್ತು ವಿಜ್ಞೇಯಃ ಸಂಕೀರ್ಣೋಽಧಮ ಏವ ಚ ।<br/>
ಪ್ರೇಷ್ಯಾದಿರಪಿ ವಿಜ್ಞೇಯಾ ಸಂಕೀರ್ಣಾ ಪ್ರಕೃತಿದ್ವಿಜಾಃ ॥೧೩॥

ಶಕಾರಶ್ಚ ವಿಟಶ್ಚೈವ ಯೇ ಚಾನ್ಯೇಪ್ಯೇವಮಾದಯಃ ।<br/>
ಸಂಕೀರ್ಣಾಸ್ತೇಽಪಿ ವಿಜ್ಞೇಯಾ ಹ್ಯಧಮಾ ನಾಟಕೇ ಬುಧೈಃ ॥೧೪॥

ಏತಾ ಜ್ಞೇಯಾಃ ಪ್ರಕೃತಯಃ ಪುರುಷಸ್ತ್ರೀನಪುಂಸಕೈಃ ।<br/>
ಆಸಾಂ ತು ಸಂಪ್ರವಕ್ಷ್ಯಾಮಿ ವಿಧಾನಂ ಶೀಲಸಂಶ್ರಯಮ್ ॥೧೫॥

ಅತ್ರ ಚತ್ವಾರ ಏವ ಸ್ಯುರ್ನಾಯಕಾಃ ಪರಿಕೀರ್ತಿತಾಃ ।<br/>
ಮಧ್ಯಮೋತ್ತಮಪ್ರಕೃತೌ ನಾನಾಲಕ್ಷಣಲಕ್ಷಿತಾಃ ॥೧೬॥

ಧೀರೋದ್ಧತಾ ಧೀರಲಲಿತಾ ಧೀರೋದಾತ್ತಾಸ್ತಥೈವ ಚ ।<br/>
ಧೀರಪ್ರಶಾಂತಕಾಶ್ಚೈವ ನಾಯಕಾಃ ಪರಿಕೀರ್ತಿತಾಃ ॥೧೭॥

ದೇವಾ ಧೀರೋದ್ಧತಾ ಜ್ಞೇಯಾಃ ಸ್ಯುರ್ಧೀರಲಲಿತಾ ನೃಪಾಃ ।<br/>
ಸೇನಾಪತಿರಮಾತ್ಯಶ್ಚ ಧೀರೋದಾತ್ತೌ ಪ್ರಕೀರ್ತಿತೌ ॥೧೮॥

ಧೀರಪ್ರಶಾಂತಾ ವಿಜ್ಞೇಯಾ ಬ್ರಾಹ್ಮಣಾ ವಾಣಿಜಸ್ತಥಾ ।<br/>
ಏತೇಷಾಂ ತು ಪುನರ್ಜ್ಞೇಯಾಶ್ಚತ್ವಾರಸ್ತು ವಿದೂಷಕಃ ॥೧೯॥

ಲಿಂಗೀ ದ್ವಿಜೋ ರಾಜಜೀವೀ ಶಿಷ್ಯಶ್ಚೇತಿ ಯಥಾಕ್ರಮಮ್ ।<br/>
ದೇವಕ್ಷಿತಿಭೃತಾಮಾತ್ಯಬ್ರಾಹ್ಮಣಾನಾಂ ಪ್ರಯೋಜಯೇತ್ ॥೨೦॥

ವಿಪ್ರಲಂಭಸುಹೃದೋಮೀ ಸಂಕಥಾಲಾಪಪೇಶಲಾಃ ।<br/>
ವ್ಯಸನೀ ಪ್ರಾಪ್ಯ ದುಃಖಂ ವಾ ಯುಜ್ಯತೇಽಭ್ಯುದಯೇನ ಯಃ ॥೨೧॥

ತಥಾ ಪುರುಷಮಾಹುಸ್ತಂ ಪ್ರಧಾನಂ ನಾಯಕಂ ಬುಧಾಃ ।<br/>
ಯತ್ರಾನೇಕಸ್ಯ ಭವತೋ ವ್ಯಸನಾಭ್ಯುದಯೌ ಪುನಃ ॥೨೨॥

ಸಪುಷ್ಟೌ ಯತ್ರ ತೌ ಸ್ಯಾತಾಂ ನ ಭವೇತ್ತತ್ರ ನಾಯಕಃ ।<br/>
ದಿವ್ಯಾ ಚ ನೃಪಪತ್ನೀ ಚ ಕುಲಸ್ತ್ರೀ ಗಣಿಕಾ ತಥಾ ॥೨೩॥

ಏತಾಸ್ತು ನಾಯಿಕಾ ಜ್ಞೇಯ ನಾನಾಪ್ರಕೃತಿಲಕ್ಷಣಾಃ ।<br/>
ಧೀರಾ ಚ ಲಲಿತಾ ಚ ಸ್ಯಾದುದಾತ್ತಾ ನಿಭೃತಾ ತಥಾ ॥೨೪॥

ದಿವ್ಯಾ ರಾಜಾಂಗನಾಶ್ಚೈವ ಗುಣೈರ್ಯುಕ್ತಾ ಭವಂತಿ ಹಿ ।<br/>
ಉದಾತ್ತಾ ನಿಭೃತಾ ಚೈವ ಭವೇತ್ತು ಕುಲಜಾಂಗನಾ ॥೨೫॥

ಲಲಿತೇ ಚಾಭ್ಯುದಾತ್ತೇ ಚ ಗಣಿಕಾಶಿಲ್ಪಕಾರಿಕೇ ।<br/>
[ಪ್ರಕೃತೀನಾಂ ತು ಸರ್ವಾಸಾಮುಪಚಾರಾದ್ ದ್ವಿಧಾ ಸ್ಮೃತಾಃ  ॥೨೬॥

ಬಾಹ್ಯಶ್ಚಾಭ್ಯಂತರಶ್ಚೈವ ತಯೋರ್ವಕ್ಷ್ಯಾಮಿ ಲಕ್ಷಣಮ್ ।<br/>
ತತ್ರ ರಾಜೋಪಚಾರೋ ಯೋ ಭವೇದಾಭ್ಯಂತರೋ ಹಿ ಸಃ ॥೨೭॥

ತತೋ ವಾಕ್ಯೋಪಚಾರಸ್ತು ಯಸ್ಯ ಬಾಹ್ಯಃ ಸ ಉಚ್ಯತೇ ।<br/>
ಅಥ ರಾಜೋಪಚಾರೇ ಚ ರಾಜ್ಞಾಮಂತಃಪುರಾಶ್ರಿತಮ್ ॥೨೮॥

ಸ್ತ್ರೀವಿಭಾಗಂ ಪ್ರವಕ್ಷ್ಯಾಮಿ ವಿಭಕ್ತಮುಪಚಾರತಃ । ]
ರಾಜೋಪಚಾರಂ ವಕ್ಷ್ಯಾಮಿ ಹ್ಯಂತಃಪುರಸಮಾಶ್ರಯಮ್ ॥೨೯॥

ಮಹಾದೇವೀ ತಥಾ ದೇವ್ಯಃ ಸ್ವಾಮಿನ್ಯಃ ಸ್ಥಾಪಿತಾ ಅಪಿ ।<br/>
ಭೋಗಿನ್ಯಃ ಶಿಲ್ಪಕಾರಿಣ್ಯೋ ನಾಟಕೀಯಾಃ ಸನರ್ತಕಾಃ  ॥೩೦॥

ಅನುಚಾರಿಕಾಶ್ಚ ವಿಜ್ಞೇಯಾಸ್ತಥಾ ಚ ಪರಿಚಾರಿಕಾಃ ।<br/>
ತಥಾ ಸಂಚಾರಿಕಾಶ್ಚೈವ ತಥಾ ಪ್ರೇಷಣಕಾರಿಕಾಃ ॥೩೧॥

ಮಹತ್ತರ್ಯಃ ಪ್ರತೀಹಾರ್ಯಃ ಕುಮಾರ್ಯಃ ಸ್ಥವಿರಾ ಅಪಿ ।<br/>
ಆಯುಕ್ತಿಕಾಶ್ಚ ನೃಪತೇರಯಮಂತಃಪುರೋ ಜನಃ ॥೩೨॥

ಅತ್ರ ಮೂರ್ಧಾಭಿಷಿಕ್ತಾ ಯಾ ಕುಲಶೀಲಸಮನ್ವಿತಾ ।<br/>
ಗುಣೈರ್ಯುಕ್ತಾ ವಯಸ್ಸ್ಥಾ ಚ ಮಧ್ಯಸ್ಥಾ ಕ್ರೋಧನಾ ತಥಾ ॥೩೩॥

ಮುಕ್ತೇರ್ಷ್ಯಾ ನೃಪಶೀಲಜ್ಞಾ ಸುಖದುಃಖಸಹಾ ಸಮಾ ।<br/>
ಶಾಂತಿಸ್ವಸ್ತ್ಯಯನೈರ್ಭರ್ತುಸ್ಸತತಂ ಮಂಗಲೈಷಿಣೀ ॥೩೪॥

ಶಾಂತಾ ಪತಿವ್ರತಾ ಧೀರಾ ಅಂತಃಪುರಹಿತೇ ರತಾ ।<br/>
ಏಭಿರ್ಗುಣೈಸ್ತು ಸಂಯುಕ್ತಾ ಮಹದೇವೀತ್ಯುದಾಹೃತಾ ॥೩೫॥

ಏಭಿರೇವ ಗುಣೈರ್ಯುಕ್ತಾಸ್ತತ್ಸಂಸ್ಕಾರವಿವರ್ಜಿತಾಃ ।<br/>
ಗರ್ವಿತಾಶ್ಚಾತಿಸೌಭಾಗ್ಯಾಃ ಪತಿಸಂಭೋಗತತ್ಪರಾಃ । ೩೬॥

ಶುಚಿನಿತ್ಯೋಜ್ವಲಾಕಾರಾಃ ಪತಿಪಕ್ಷಾಭ್ಯಸೂಯಕಾಃ ।<br/>
ವಯೋರೂಪಗುಣಾಢ್ಯಾ ಯಾಸ್ತಾ ದೇವ್ಯ ಇತಿ ಭಾಷಿತಾಃ ॥೩೭॥

ಸೇನಾಪತೇರಮಾತ್ಯಾನಾಂ ಭೃತ್ಯಾನಾಮಥವಾ ಪುನಃ ।<br/>
ಭವೇಯುಸ್ತನಯಾ ಯಾಸ್ತು ಪ್ರತಿಸಮ್ಮಾನವರ್ಜಿತಾಃ ॥೩೮॥

ಶೀಲರೂಪಗುಣೈರ್ಯಾಸ್ತು ಸಂಪನ್ನಾ ನೃಪತೇರ್ಹಿತಾಃ ।<br/>
ಸ್ವಗುಣೈರ್ಲಬ್ಧಸಮ್ಮಾನಾ ಸ್ವಾಮಿನ್ಯ ಇತಿ ತಾಃ ಸ್ಮೃತಾಃ ॥೩೯॥

ರೂಪಯೌವನಶಾಲಿನ್ಯಃ ಕರ್ಕಶಾ ವಿಭ್ರಮಾನ್ವಿತಾಃ ।<br/>
ರತಿಸಂಭೋಗಕುಶಲಾಃ ಪ್ರತಿಪಕ್ಷಾಭ್ಯಸೂಯಕಾಃ ॥೪೦॥

ದಕ್ಷಾ ಭರ್ತುಶ್ಚ ಚಿತ್ತಜ್ಞಾ ಗಂಧಮಾಲ್ಯೋಜ್ವಲಾಸ್ಸದಾ ।<br/>
ನೃಪತೇಶ್ಛಂದವರ್ತಿನ್ಯೋ ನ ಹೀರ್ಷ್ಯಾಮಾನಗರ್ವಿತಾಃ ॥೪೧॥

ಉತ್ಥಿತಾಶ್ಚ ಪ್ರಮತ್ತಾಶ್ಚ ತ್ಯಕ್ತಾಲಸ್ಯಾ ನ ನಿಷ್ಠುರಾಃ ।<br/>
ಮಾನ್ಯಾಮಾನ್ಯವಿಶೇಷಜ್ಞಾಃ ಸ್ಥಾಪಿತಾ ಇತಿ ತಾಃ ಸ್ಮೃತಾಃ ॥೪೨॥

ಕುಲಶೀಲಲಬ್ಧಪೂಜಾಮೃದವೋ ನಾತಿಚೋದ್ಭಟಾಃ ।<br/>
ಮಧ್ಯಸ್ಥಾ ನಿಭೃತಾಃ ಕ್ಷಾಂತಾ ಭೋಗಿನ್ಯ ಇತಿ ತಾಃ ಸ್ಮೃತಾಃ ॥೪೩॥

ನಾನಾಕಲಾವಿಶೇಷಜ್ಞಾ ನಾನಾಶಿಲ್ಪವಿಚಕ್ಷಣಾಃ ।<br/>
ಗಂಧಪುಷ್ಪವಿಭಾಗಜ್ಞಾ ಲೇಖ್ಯಾಲೇಖ್ಯವಿಕಲ್ಪಿಕಾಃ ॥೪೪॥

ಶಯನಾಸನಭಾಗಜ್ಞಾಶ್ಚತುರಾ ಮಧುರಾಸ್ತಥಾ ।<br/>
ದಕ್ಷಾಃ ಸೌಮ್ಯಾಃ ಸ್ಫುಟಾಃ ಶ್ಲಿಷ್ಠಾ ನಿಭೃತಾಃ ಶಿಲ್ಪಕಾರಿಕಾಃ ॥೪೫॥

ಗ್ರಹಮೋಕ್ಷಲಯಜ್ಞಾ ಯಾ ರಸಭಾವವಿಕಲ್ಪಿಕಾಃ ।<br/>
ಚತುರಾನಾಟ್ಯಕುಶಲಾಶ್ಚೋಹಾಪೋಹವಿಚಕ್ಷಣಾಃ ॥೪೬॥

ರೂಪಯೌವನಸಂಪನ್ನಾ ನಾಟಕೀಯಾಸ್ತು ತಾಃ ಸ್ಮೃತಾಃ ।<br/>
ಹೇಲಾಭಾವವಿಶೇಷಾಢ್ಯಾ ಸತ್ವೇನಾಭಿನಯೇನ ಚ । ೪೭॥

ಮಾಧುರ್ಯೇನ ಚ ಸಂಪನ್ನಾ ಹ್ಯಾತೋದ್ಯಕುಶಲಾ ತಥಾ ।<br/>
ಅಂಗಪ್ರತ್ಯಂಗಸಂಪನ್ನಾ ಚತುಷ್ಷಷ್ಠಿಕಲಾನ್ವಿತಾ ॥೪೮॥

ಚತುರಾಃ ಪ್ರಶ್ನಯೋಪೇತಾಃ ಸ್ತ್ರೀದೋಷೈಶ್ಚ ವಿವರ್ಜಿತಾಃ ।<br/>
ಸದಾ ಪ್ರಗಲ್ಭಾ ಚ ತಥಾ ತ್ಯಕ್ತಾಲಸ್ಯಾ ಜಿತಶ್ರಮಾ ॥೪೯॥

ನಾನಾಶಿಲ್ಪಪ್ರಯೋಗಜ್ಞಾ ನೃತ್ತಗೀತವಿಚಕ್ಷಣಾ ।<br/>
ಅಥ ರೂಪಗುಣೌದಾರ್ಯಧೈರ್ಯಸೌಭಾಗ್ಯಶೀಲಸಂಪನ್ನಾ ॥೫೦॥

ಪೇಶಲಮಧುರಸ್ನಿಗ್ಧಾನುನಾದಿಕಲಚಿತ್ರಕಂಠಾ ಚ ।<br/>
ಸಮಾಗತಾಸು ನಾರೀಷು ರೂಪಯೌವನಕಂತಿಭಿಃ ॥೫೧॥

ನ ದೃಶ್ಯತೇ ಗುಣೈರ್ಸ್ತುಲ್ಯಾ ಯಸ್ಯಾಃ ಸಾ ನರ್ತಕೀ ಸ್ಮೃತಾ ।<br/>
ಸರ್ವಾವಸ್ಥೋಪಚಾರೇಷು ಯಾ ನ ಮುಂಚತಿ ಪರ್ಥಿವಮ್। ॥೫೨॥

ವಿಜ್ಞೇಯಾ ದಕ್ಷಿಣಾ ದಕ್ಷಾ ನಾಟ್ಯಜ್ಞೈರನುಚಾರಿಕಾ ।<br/>
ಶಯ್ಯಾಪಾಲೀ ಛತ್ರಧಾರೀ ತಥಾ ವ್ಯಜನಧಾರಿಣೀ ॥೫೩॥

ಸಂವಾಹಿಕಾ ಗಂಧಯೋಕ್ತ್ರೀ ತಥಾ ಚೈವ ಪ್ರಸಾಧಿಕಾ ।<br/>
ತಥಾಭರಣಯೋಕ್ತ್ರೀ ಚ ಮಾಲ್ಯಸಂಯೋಜಿಕಾ ತಥಾ ॥೫೪॥

ಏವಂ ವಿಧಾ ಭವೇಯುರ್ಯಾಃ ತಾ ಜ್ಞೇಯಾಃ ಪರಿಚಾರಿಕಾಃ ।<br/>
ನಾನಾಕಕ್ಷ್ಯಾ ವಿಚಾರಿಣ್ಯಃ ತಥೋಅಪವನಸಂಚರಾಃ ॥೫೫॥

ದೇವತಾಯತನಕ್ರೀಡಾ ಪ್ರಾಸಾದಪರಿಚಾರಿಕಾಃ ।<br/>
ಯಾಮಕಿನ್ಯಸ್ತಥಾ ಚೈವ ಯಾಶ್ಚೈವಂ ಲಕ್ಷಣಾಃ ಸ್ತ್ರಿಯಃ  ॥೫೬॥

ಸಂಚಾರಿಕಾಸ್ತು ವಿಜ್ಞೇಯಾ ನಾಟ್ಯಜ್ಞೈಃ ಸಮುದಾಹೃತಾಃ ।<br/>
ಪ್ರೇಷಣೇಽಕಾಮಸಂಯುಕ್ತೇ ಗುಹ್ಯಾಗುಹ್ಯಸಮುತ್ಥಿತೇ ॥೫೭॥

ನೃಪೈರ್ಯಾಸ್ತು ನಿಯುಜ್ಯಂತೇ ತಾಃ ಜ್ಞೇಯಾಃ ಪರಿಚಾರಿಕಾಃ ।<br/>
ಸರ್ವಾಂತಃಪುರರಕ್ಷಾಸು ಸ್ತುತಿಸ್ವಸ್ತ್ಯಯನೇನ ಚ ॥೫೮॥

ಯಾ ವೃದ್ಧಿಮಭಿನಂದಂತಿ ತಾ ವಿಜ್ಞೇಯಾ ಮಹತ್ತರಾಃ ।<br/>
ಸಂಧಿವಿಗ್ರಹಸಂಬದ್ಧನಾನಾಚಾರಸಮುತ್ಥಿತಮ್ ॥೫೯॥

ನಿವೇದಯಂತಿ ಯಾಃ ಕಾರ್ಯಂ ಪ್ರತಿಹಾರ್ಯಸ್ತು ತಾಃ ಸ್ಮೃತಾಃ ।<br/>
ಅಪ್ರಾಪ್ತರಸಸಂಭೋಗಾ ನ ಸಂಭ್ರಾಂತಾ ನ ಚೋದ್ಭಟಾಃ ॥೬೦॥

ನಿಭೃತಾಶ್ಚ ಸಲಜ್ಜಾಶ್ಚ ಕುಮಾರ್ಯೋ ಬಾಲಿಕಾಃ ಸ್ಮೃತಾಃ ।<br/>
ಪುರ್ವರಾಜನಯಜ್ಞಾ ಯಾಃ ಪುರ್ವರಾಜಾಭಿಪೂಜಿತಾಃ ॥೬೧॥

ಪುರ್ವರಾಜಾನುಚರಿತಾಸ್ತಾ ವೃದ್ಧಾ ಇತಿ ಸುಜ್ಞಿತಾಃ ।<br/>
ಭಾಂಡಾಗಾರೇಷ್ವಧಿಕೃತಾಶ್ಚಾಯುಧಾಧಿಕೃತಾಸ್ತಥಾ ॥೬೨॥

ಫಲಮೂಲೌಷಧೀನಾಂ ಚ ತಥಾ ಚೈವಾನ್ವವೇಕ್ಷಕೀ ।<br/>
ಗಂಧಾಭರಣವಸ್ತ್ರಾಣಾಂ ಮಾಲ್ಯಾನಾಂ ಚೈವ ಚಿಂತಿಕಾ ॥೬೩॥

ಬಹ್ವಾಶ್ರಯೇ ತಥಾ ಯುಕ್ತಾ ಜ್ಞೇಯಾ ಹ್ಯಾಯುಕ್ತಿಕಾಸ್ತು ತಾಃ ।<br/>
ಇತ್ಯಂತಃಪುರಚಾರಿಣ್ಯಃ ಸ್ತ್ರಿಯಃ ಪ್ರೋಕ್ತಾ ಸಮಾಸತಃ ॥೬೪॥

ವಿಶೇಷಣವಿಶೇಷೇಣ ತಾಸಾಂ ವಕ್ಷ್ಯಾಮಿ ವೈ ದ್ವಿಜಾಃ ।<br/>
ಅನುರಕ್ತಾಶ್ಚ ಭಕ್ತಾಶ್ಚ ನಾನಾಪಾರ್ಶ್ವಸಮುತ್ಥಿತಾಃ ॥೬೫॥

ಯಾ ನಿಯುಕ್ತಾ ನಿಯೋಗೇಷು ಕಾರ್ಯೇಷು ವಿವಿಧೇಷು ಚ ।<br/>
ನ ಚೋದ್ಭಟಾ ಅಸಂಭ್ರಾಂತಾ ನ ಲುಬ್ಧಾ ನಾಪಿ ನಿಷ್ಠುರಾಃ ॥೬೬॥

ದಾಂತಾಃ ಕ್ಷಾಂತಾಃ ಪ್ರಸನ್ನಾಶ್ಚ ಜಿತಕ್ರೋಧಾ ಜಿತೇಂದ್ರಿಯಾಃ ।<br/>
ಅಕಾಮಾ ಲೋಭಡೀನಾಶ್ಚ ಸ್ತ್ರೀದೋಷೈಶ್ಚ ವಿವರ್ಜಿತಾಃ  ॥೬೭॥

ಸಾ ತ್ವಂತಃಪುರಸಂಚಾರೇ ಯೋಜ್ಯಾ ಪಾರ್ಥಿವವೇಶ್ಮನಿ ।<br/>
ಕಾರುಕಾಃ ಕಂಚುಕೀಯಾಶ್ಚ ತಥಾ ವರ್ಷವರಾಃ ಪುನಃ ॥೬೮॥

ಔಪಸ್ಥಾಯಿಕನಿರ್ಮುಂಡಾ ಸ್ತ್ರೀಣಾ ಪ್ರೇಷಣಕರ್ಮಣಿ ।<br/>
ರಕ್ಷಣಂ ಚ ಕುಮಾರೀಣಾಂ ಬಾಲಿಕಾನಾಂ ಪ್ರಯೋಜಯೇತ್ ॥೬೯॥

ಅಂತಃಪುರಾಧಿಕಾರೇಷು ರಾಜಚರ್ಯಾನುವರ್ತ್ತಿನಾಮ್ ।<br/>
ಸರ್ವವೃತ್ತಾಂತಸಂವಾಹಾಃ ಪತ್ಯಾಗಾರೇ ನಿಯೋಜಯೇತ್ ॥೭೦॥

ವಿನೀತಾಃ ಸ್ವಲ್ಪಸತ್ತ್ವಾ ಯೇ ಕ್ಲೀಬಾ ವೈ ಸ್ತ್ರೀಸ್ವಭಾವಿಕಾಃ ।<br/>
ಜಾತ್ಯಾ ನ ದೋಷಿಣಶ್ಚೈವ ತೇ ವೈ ವರ್ಷವರಾಃ ಸ್ಮೃತಾಃ  ೭೧॥

ಬ್ರಹ್ಮಾಣಾಃ ಕುಶಲಾ ವೃದ್ಧಾಃ ಕಾಮದೋಷವಿವರ್ಜಿತಾಃ ।<br/>
ಪ್ರಯೋಜನೇಷು ದೇವೀನಾಂ ಪ್ರಯೋಕ್ತವ್ಯಾ ನೃಪೈಃ ಸದಾ ॥೭೨॥

ಏತದಷ್ಟಾದಶವಿಧಂ ಪ್ರೋಕ್ತಮಂತಃಪುರಂ ಮಯಾ ।<br/>
ಅತಃ ಪರಂ ಪ್ರವಕ್ಷ್ಯಾಮಿ ಬಾಹ್ಯಂ ಪುರುಷಸಂಭವಮ್ ॥೭೩॥

ರಾಜಾ ಸೇನಾಪತಿಶ್ಚೈವ ಪುರೋಧಾ ಮಂತ್ರಿಣಸ್ತಥಾ ।<br/>
ಸಚಿವಾಃ ಪ್ರಾಡ್ವಿವಾಕಾಶ್ಚ ಕುಮಾರಾಧಿಕೃತಾಸ್ತಥಾ ॥೭೪॥

ಏಕೇ ಚಾನ್ಯೇ ಚ ಬಹವೋ ಮಾನ್ಯಾ ಜ್ಞೇಯಾ ನೃಪಸ್ಯ ತು ।<br/>
ವೇಶೇಷಮೇಷಾಂ ವಕ್ಷ್ಯಾಮಿ ಲಕ್ಷಣೇನ ನಿಬೋಧತ ॥೭೫॥

ಬಲವಾನ್ ಬುದ್ಧಿಸಂಪನ್ನಃ ಸತ್ಯವಾದೀ ಜಿತೇಂದ್ರಿಯಃ ।<br/>
ದಕ್ಷಃ ಪ್ರಗಲ್ಭೋ ಧೃತಿಮಾನ್ ವಿಕ್ರಾಂತೋ ಮತಿಮಾಂಛುಚಿಃ ॥೭೬॥

ದೀರ್ಘದರ್ಶೀ ಮಹೋತ್ಸಾಹಃ ಕೃತಜ್ಞಃ ಪ್ರಿಯವಾಙ್ಮೃದುಃ ।<br/>
ಲೋಕಪಾಲವ್ರತಧರಃ ಕರ್ಮಮಾರ್ಗವಿಶಾರದಃ ॥೭೭॥

ಉತ್ಥಿತಶ್ಚಾಪ್ರಮತ್ತಶ್ಚ ವೃದ್ಧಸೇವ್ಯರ್ಥಶಾಸ್ತ್ರವಿತ್ ।<br/>
ಪರಭಾವೇಂಗಿತಾಭಿಜ್ಞಃ ಶೂರೋ ರಕ್ಷಾಸಮನ್ವಿತಃ ॥೭೮॥

ಊಹಾಪೋಹವಿಚಾರೀ ಚ ನಾನಾಶಿಲ್ಪಪ್ರಯೋಜಕಃ ।<br/>
ನೀತಿಶಾಸ್ತ್ರಾರ್ಥಕುಶಲಸ್ತಥಾ ಚೈವಾನುರಾಗವಾನ್ ॥೭೯॥

ಧರ್ಮಜ್ಞೋಽವ್ಯಸನೀ ಚೈವ ಗುಣೈರೇತೇರ್ಭವೇನ್ನೃಪಃ ।<br/>
ಕುಲೀನಾ ಬುದ್ಧಿಸಂಪನ್ನಾ ನಾನಾಶಾಸ್ತ್ರವಿಪಶ್ಚಿತಾಃ ॥೮೦॥

ಸ್ನಿಗ್ಧಾ ಪರೇರಹಾರ್ಯಶ್ಚ ನ ಪ್ರಮತ್ತಾಶ್ಚ ದೇಶಜಾಃ ।<br/>
ಅಲುಬ್ಧಾಶ್ಚ ವಿನೀತಾಶ್ಚ ಶುಚಯೋ ಧಾರ್ಮಿಕಾಸ್ತಥಾ ॥೮೧॥

ಪುರೋಧೋ ಮಂತ್ರಿಣಸ್ತ್ವೇಭಿರ್ಗುಣೈರ್ಯುಕ್ತಾ ಭವಂತಿ ಹಿ ।<br/>
ಬುದ್ಧಿಮಾನ್ನೀತಿಸಂಪನ್ನಸ್ತ್ಯಕ್ತಾಲಸ್ಯಃ ಪ್ರಿಯಂವದಃ ॥೮೨॥

ಪರರಂಧ್ರವಿಧಿಜ್ಞಶ್ಚ ಯಾತ್ರಾಕಾಲವಿಶೇಷವಿತ್ ।<br/>
ಅರ್ಥಶಾಸ್ತ್ರಾರ್ಥಕುಶಲೋ ಹ್ಯನುರಕ್ತಃ ಕುಲೋದ್ಭವಃ ॥೮೩॥

ದೇಶವಿತ್ಕಾಲವಿಚ್ಚೈವ ಕರ್ತವ್ಯಃ ಕ್ಷಿತಿಪೈಃ ಸದಾ ।<br/>
ವ್ಯವಹಾರಾರ್ಥತತ್ತ್ವಜ್ಞಾ ಬುದ್ಧಿಮಂತೋ ಬಹುಶ್ರುತಾಃ ॥೮೪॥

ಮಧ್ಯಸ್ಥಾ ಧಾರ್ಮಿಕಾ ಧೀರಾಃ ಕಾರ್ಯಾಕಾರ್ಯವಿವೇಕಿನಃ ।<br/>
ಕ್ಷಾಂತಾ ದಾಂತಾ ಜಿತಕ್ರೋಧಾ ಸರ್ವತ್ರ ಸಮದರ್ಶಿನಃ ॥೮೫॥

ಈದೃಶಃ ಪ್ರಾಡ್ವಿವಾಕಾಸ್ತು ಸ್ಥಾಪ್ಯಾ ಧರ್ಮಾಸನೇ ದ್ವಿಜಾಃ ।<br/>
ಉತ್ಥಿತಾಶ್ಚ ಪ್ರಮತ್ತಾಶ್ಚ ತ್ಯಕ್ತಾಲಸ್ಯಾ ಜಿತಶ್ರಮಾಃ ॥೮೬॥

ಸ್ನಿಗ್ಧಾ ಶಾಂತಾ ವಿನೀತಾಶ್ಚ ಮಧ್ಯಸ್ಥಾ ನಿಪುಣಾಸ್ತಥಾ ।<br/>
ನಯಜ್ಞಾ ವಿನಯಜ್ಞಾಶ್ಚ ಊಹಾಪೋಹವಿಚಕ್ಷಣಾಃ ॥೮೭॥

ಸರ್ವಶಾತ್ರಾರ್ಥಸಂಪನ್ನಾಃ ಕುಮಾರಾಧಿಕೃತಾಸ್ತಥಾ ।<br/>
ಬೃಹಸ್ಪತಿಮತಾದೇಷಾಂ ಗುಣಾಂಶ್ಚಾಭಿಕಾಂಕ್ಷಯೇತ್ ॥೮೮॥

ವಿಜ್ಞೇಯಂ ಚೋಪಹಾರ್ಯಂ ಚ ಸಭ್ಯಾನಾಂ ಚ ವಿಕಲ್ಪನಮ್ ।<br/>
ಇತ್ಯೇಷ ವೋ ಮಯಾ ಪ್ರೋಕ್ತಃ ಪ್ರಾಡ್ವಿವಾಕನಿರ್ಣಯಃ ॥೮೯॥

ಅತ ಊರ್ಧ್ವಂ ಪ್ರವಕ್ಷ್ಯಾಮಿ ಚಿತ್ರಾಭಿನಯನಂ ಪುನಃ ॥

ಇತಿ ಭಾರತೀಯೇ ನಾಟ್ಯಶಾಸ್ರೇ ಪುಂಸ್ತ್ರ್ಯುಪಚಾರೋ
ನಾಮಾಧ್ಯಾಯಶ್ಚತುರ್ವಿಂಶಃ ॥

---

[← Previous](chapter_23.md) | [Next →](chapter_25.md)
