# ನಾಟ್ಯಶಾಸ್ತ್ರ ಅಧ್ಯಾಯ ೭ 

## ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್

### ಅಥ ಸಪ್ತಮೋಽಧ್ಯಾಯಃ । 

  ಭಾವಾನಿದಾನೀಂ ವ್ಯಾಖ್ಯಾಸ್ಯಾಮಃ । ಅತ್ರಾಹ- ಭಾವಾ ಇತಿ ಕಸ್ಮಾತ್ ।  
ಕಿಂ ಭವಂತೀತಿ ಭಾವಾಃ ಕಿಂ ವಾ ಭಾವಯಂತೀತಿ ಭಾವಾಃ । ಉಚ್ಯತೇ -
ವಾಗಂಗಸತ್ತ್ವೋಪೇತಾನ್ಕಾವ್ಯಾರ್ಥಾನ್ಭಾವಯಂತೀತಿ ಭಾವಾ ಇತಿ ।  
 ಭೂ ಇತಿ ಕರಣೇ ಧಾತುಸ್ತಥಾ ಚ ಭಾವಿತಂ ವಾಸಿತಂ 
ಕೃತಮಿತ್ಯನರ್ಥಾಂತರಮ್ ।  
ಲೋಕೇಽಪಿ ಚ ಪ್ರಸಿದ್ಧಮ್ । ಅಹೋ ಹ್ಯನೇನ ಗಂಧೇನ ರಸೇನ ವಾ ಸರ್ವಮೇವ 
ಭಾವಿತಮಿತಿ ।  
ತಚ್ಚ ವ್ಯಾಪ್ತ್ಯರ್ಥಮ್ ।  
 ಶ್ಲೋಕಾಶ್ಚಾತ್ರ-
 ವಿಭಾವೇನಾಹೃತೋ ಯೋಽರ್ಥೋ ಹ್ಯನುಭಾವೈಸ್ತು ಗಮ್ಯತೇ ।  
ವಾಗಂಗಸತ್ತ್ವಾಭಿನಯೈಃ ಸ ಭಾವ ಇತಿ ಸಂಜ್ಞಿತಃ ॥೧॥

ವಾಗಂಗಮುಖರಾಗೇಣ ಸತ್ತ್ವೇನಾಭಿನಯೇನ ಚ ।  
ಕವೇರಂತರ್ಗತಂ ಭಾವಂ ಭಾವಯನ್ಭಾವ ಉಚ್ಯತೇ ॥೨॥

ನಾನಾಭಿನಯಸಂಬದ್ಧಾನ್ಭಾವಯಂತಿ ರಸಾನಿಮಾನ್ ।  
ಯಸ್ಮಾತಸ್ಮಾದಮೀ ಭಾವಾ ವಿಜ್ಞೇಯಾ ನಾಟ್ಯಯೋಕ್ತೃಭಿಃ ॥೩॥

ಅಥ ವಿಭಾವ ಇತಿ ಕಸ್ಮಾತ್ । ಉಚ್ಯತೇ-ವಿಭವೋ ವಿಜ್ಞಾನಾರ್ಥಃ ।  
ವಿಭಾವಃ ಕಾರಣಂ ನಿಮಿತ್ತಂ ಹೇತುರಿತಿ ಪರ್ಯಾಯಾಃ । ವಿಭಾವ್ಯತೇಽನೇನ
ವಾಗಂಗಸತ್ತ್ವಾಭಿನಯಾ ಇತ್ಯತೋ ವಿಭಾವಃ । ಯಥಾ ವಿಭಾವಿತಂ ವಿಜ್ಞಾ-
ತಮಿತ್ಯನರ್ಥಾಂತರಮ್ ।  
 ಅತ್ರ ಶ್ಲೋಕಃ -
  ಬಹವೋಽರ್ಥಾ ವಿಭಾವ್ಯಂತೇ ವಾಗಂಗಾಭಿನಯಾಶ್ರಯಾಃ ।  
  ಅನೇನ ಯಸ್ಮಾತ್ತೇನಾಯಂ ವಿಭಾವ ಇತಿ ಸಂಜ್ಞಿತಃ ॥೪॥

  ಅಥಾನುಭಾವ ಇತಿ ಕಸ್ಮಾತ್ । ಉಚ್ಯತೇ-
ಅನುಭಾವ್ಯತೇಽನೇನ ವಾಗಂಗಸತ್ತ್ವಕೃತೋಽಭಿನಯ ಇತಿ ।  
  ಅತ್ರ ಶ್ಲೋಕಃ -
  ವಾಗಂಗಾಭಿನಯೇನೇಹ ಯತಸ್ತ್ವರ್ಥೋಽನುಭಾವ್ಯತೇ ।  
  ಶಾಖಾಂಗೋಪಾಂಗಸಂಯುಕ್ತಸ್ತ್ವನುಭಾವಸ್ತತಃ ಸ್ಮೃತಃ ॥೫ ॥

ಏವಂ ತೇ ವಿಭಾವಾನುಭಾವಸಂಯುಕ್ತಾ ಭಾವಾ ಇತಿ ವ್ಯಾಖ್ಯಾತಾಃ । ಅತೋ
ಹ್ಯೇಷಾಂ ಭಾವಾನಾಂ ಸಿದ್ಧಿರ್ಭವತಿ । ತಸ್ಮಾದೇಷಾಂ ಭಾವಾನಾಂ
ವಿಭಾವಾನುಭಾವಸಂಯುಕ್ತಾನಾಂ ಲಕ್ಷಣನಿದರ್ಶನಾನ್ಯಭಿವ್ಯಾಖ್ಯಾಸ್ಯಾಮಃ ।  
ತತ್ರ ವಿಭಾವಾನುಭಾವೌ ಲೋಕಪ್ರಸಿದ್ಧೌ ।  
ಲೋಕಸ್ವಭಾವಾನುಗತತ್ವಾಚ್ಚ ತಯೋರ್ಲಕ್ಷಣಂ 
ನೋಚ್ಯತೇಽತಿಪ್ರಸಂಗನಿವೃತ್ಯರ್ಥಮ್ ।  
 ಭವತಿ ಚಾತ್ರ ಶ್ಲೋಕಃ -
 ಲೋಕಸ್ವಭಾವಸಂಸಿದ್ಧಾ ಲೋಕಯಾತ್ರಾನುಗಾಮಿನಃ ।  
 ಅನುಭಾವಾ ವಿಭಾವಾಶ್ಚ ಜ್ಞೇಯಾಸ್ತ್ವಭಿನಯೇ ಬುಧೈಃ ॥೬॥

 ತತ್ರಾಷ್ಟೌ ಭಾವಾಃ ಸ್ಥಾಯಿನಃ । ತ್ರಯಸ್ತ್ರಿಂಶದ್ವ್ಯಭಿಚಾರಿಣಃ । 
ಅಷ್ಟೌ
ಸಾತ್ವಿಕಾ ಇತಿ ಭೇದಾಃ । ಏವಮೇತೇ ಕಾವ್ಯರಸಾಭಿವ್ಯಕ್ತಿಹೇತವ 
ಏಕೋನಪಂಚಾಶದ್ಭಾವಾಃ
ಪ್ರತ್ಯವಗಂತವ್ಯಾಃ । ಏಭ್ಯಶ್ಚ ಸಾಮಾನ್ಯಗುಣಯೋಗೇನ ರಸಾ ನಿಷ್ಪದ್ಯಂತೇ ।  
ಅತ್ರ ಶ್ಲೋಕಃ-
 ಯೋಽರ್ಥೋ ಹೃದಯಸಂವಾದೀ ತಸ್ಯ ಭಾವೋ ರಸೋದ್ಭವಃ ।  
 ಶರೀರಂ ವ್ಯಾಪ್ಯತೇ ತೇನ ಶುಷ್ಕಂ ಕಾಷ್ಠಮಿವಾಗ್ನಿನಾ ॥೭॥

ಅತ್ರಾಹ- ಯದಿ 
ಕಾವ್ಯಾರ್ಥಸಂಶ್ರಿತೈರ್ವಿಭಾವಾನುಭಾವವ್ಯಂಜಿತೈರೇಕೋನಪಂಚಾಶದ್ಭಾವೈಃ 
ಸಾಮಾನ್ಯಗುಣಯೋಗೇನಾಭಿನಿಷ್ಪದ್ಯಂತೇ ರಸಾಸ್ತತ್ಕಥಂ ಸ್ಥಾಯಿನ ಏವ ಭಾವಾ
ರಸತ್ವಮಾಪ್ನುಅವಂತಿ । ಉಚ್ಯತೇ- ಯಥಾ ಹಿ 
ಸಮಾನಲಕ್ಷಣಾಸ್ತುಲ್ಯಪಾಣಿಪಾದೋದರಶರೀರಾಃ
ಸಮಾನಾಂಗಪ್ರತ್ಯಂಗಾ ಅಪಿ ಪುರುಷಾಃ 
ಕುಲಶೀಲವಿದ್ಯಾಕರ್ಮಶಿಲ್ಪವಿಚಕ್ಷಣತ್ವಾದ್ರಾಜ-
ತ್ವಮಾಪ್ನುವಂತಿ ತತ್ರೈವ ಚಾನ್ಯೇಽಲ್ಪಬುದ್ಧಯಸ್ತೇಷಾಮೇವಾನುಚರಾ ಭವಂತಿ 
ತಥಾ
ವಿಭಾವಾನುಭಾವವ್ಯಭಿಚಾರಿಣಃ ಸ್ಥಾಯಿಭಾವಾನುಪಾಶ್ರಿತಾ ಭವಂತಿ ।  
ಬಹ್ವಾಶ್ರಯತ್ವಾಸ್ವಾಮಿಭೂತಾಃ ಸ್ಥಾಯಿನೋ ಭಾವಾಃ ।  
ತದ್ವತ್ಸ್ಥಾನೀಯಪುರುಷಗುಣಭೂತಾ ಅನ್ಯೇ ಭಾವಾಸ್ತಾನ್ಗುಣತಯಾ ಶ್ರಯಂತೇ ।  
ಸ್ಥಾಯಿಭಾವಾ ರಸತ್ವಮಾಪ್ನುವಂತಿ । ಪರಿಜನಭೂತಾ ವ್ಯಭಿಚಾರಿಣೋ 
ಭಾವಾಃ ।  
ಅತ್ರಾಹ- ಕೋ ದೃಷ್ಟಾಂತ ಇತಿ । ಯಥಾ ನರೇಂದ್ರೋ ಬಹುಜನಪರಿವಾರೋಽಪಿ ಸ 
ಏವ ನಾಮ
ಲಭತೇ ನಾನ್ಯಃ ಸುಮಹಾನಪಿ ಪುರುಷಃ ತಥಾ 
ವಿಭಾವಾನುಭಾವವ್ಯಭಿಚಾರಿಪರಿವೃತಃ
ಸ್ಥಾಯೀ ಭಾವೋ ರಸನಾಮ ಲಭತೇ ।  
ಭವತಿ ಚಾತ್ರ ಶ್ಲೋಕಃ -
 ಯಥಾ ನರಾಣಾಂ ನೃಪತಿಃ ಶಿಷ್ಯಾಣಾಂ ಚ ಯಥಾ ಗುರುಃ ।  
 ಏವಂ ಹಿ ಸರ್ವಭಾವಾನಾಂ ಭಾವಃ ಸ್ಥಾಯಿ ಮಹಾನಿಹ ॥೮॥

ಲಕ್ಷಣಂ ಖಲು ಪೂರ್ವಮಭಿಹಿತಮೇಷಾಂ ರಸಸಂಜ್ಞಕಾನಾಮ್ । ಇದಾನೀಂ
ಭಾವಸಾಮಾನ್ಯಲಕ್ಷಣಮಭಿಧಾಸ್ಯಾಮಃ । ತತ್ರ ಸ್ಥಾಯಿಭಾವಾನ್ವಕ್ಷ್ಯಾಮಃ -

ರತಿರ್ನಾಮ ಪ್ರಮೋದಾತ್ಮಿಕಾ 
ಋತುಮಾಲ್ಯಾನುಲೇಪನಾಭರಣಭೋಜನವರಭವನಾನುಭವನಾ-
ಪ್ರಾತಿಕೂಲ್ಯಾದಿಭಿರ್ವಿಭಾವೈಃ ಸಮುತ್ಪದ್ಯತೇ । 
ತಾಮಭಿನಯೇತ್ಸ್ಮಿತವದನಮಧುರಕಥನ-
ಭ್ರೂಕ್ಷೇಪಕಟಾಕ್ಷಾದಿಭಿರನುಭಾವೈಃ । ಅತ್ರ ಶ್ಲೋಕಃ -
 ಇಷ್ಟಾರ್ಥವಿಷಯಪ್ರಾಪ್ತ್ಯಾ ರತಿರಿತ್ಯುಪಜಾಯತೇ ।  
 ಸೌಮ್ಯತ್ವಾದಭಿನೇಯಾ ಸಾ ವಾಙ್ಮಾಧುರ್ಯಾಂಗಚೇಷ್ಟಿತೈಃ ॥೯॥

ಹಾಸೋ ನಾಮ 
ಪರಚೇಷ್ಟಾನುಕರಣಕುಹಕಾಸಂಬದ್ಧಪ್ರಲಾಪಪೌರೋಭಾಗ್ಯಮೌರ್ಖ್ಯಾದಿಭಿರ್ವಿಭಾವೈಃ
ಸಮುತ್ಪದ್ಯತೇ । ತಮಭಿನಯೇತ್ಪೂರ್ವೋಕ್ತೈರ್ಹಸಿತಾದಿಭಿರನುಭಾವೈಃ ।  
ಭವತಿ ಚಾತ್ರ ಶ್ಲೋಕಃ -
 ಪರಚೇಷ್ಟಾನುಕರಣಾದ್ಧಾಸಃ ಸಮುಪಜಾಯತೇ ।  
 ಸ್ಮಿತಹಾಸಾತಿಹಸಿತೈರಭಿನೇಯಃ ಸ ಪಂಡಿತೈಃ ॥೧೦॥

ಶೋಕೋ ನಾಮ 
ಇಷ್ಟಜನವಿಯೋಗವಿಭವನಾಶವಧಬಂಧದುಃಖಾನುಭನವನಾದಿಭಿರ್ವಿಭಾವೈಃ
ಸಮುತ್ಪದ್ಯತೇ। 
ತಸ್ಯಾಸ್ರಪಾತಪರಿದೇವಿತವಿಲಪಿತವೈವರ್ಣ್ಯಸ್ವರಭೇದಸ್ರಸ್ತಗಾತ್ರತಾಭೂಮಿ-
ಪತನಸಸ್ವನರುದಿತಾಕ್ರಂದಿತದೀರ್ಘನಿಃಶ್ವಸಿತಜಡತೋನ್ಮಾದಮೋಹಮರಣಾದಿಭಿರನುಭಾ-
ವೈರಭಿನಯಃ ಪ್ರಯೋಕ್ತವ್ಯಃ ।  
ರುದಿತಮತ್ರ ತ್ರಿವಿಧಮ್ - ಆನಂದಜಮಾರ್ತಿಜಮೀರ್ಷ್ಯಾಸಮುದ್ಭವಂ ಚೇತಿ ।  
ಭವಂತಿ ಚಾತ್ರಾರ್ಯಾಃ -
[ಆನಂದೇಽಪ್ಯಾರ್ತಿಕೃತಂ ತ್ರಿವಿಧಂ ರುದಿತಂ ಸದಾ ಬುಧೈರ್ಜ್ಞೇಯಮ್ ।  
ತಸ್ಯ ತ್ವಭಿನಯಯೋಗಾನ್ವಿಭಾವಗತಿತಃ ಪ್ರವಕ್ಷ್ಯಾಮಿ ॥]
ಹರ್ಷೋತ್ಫುಲ್ಲಕಪೋಲಂ ಸಾನುಸ್ಮರಣಾದಪಾಂಗವಿಸೃತಾಸ್ರಮ್ ।  
ರೋಮಾಂಚಗಾತ್ರಮನಿಭೃತಮಾನಂದಸಮುದ್ಭವಂ ಭವತಿ ॥೧೧॥

ಪರ್ಯಾಪ್ತವಿಮುಕ್ತಾಸ್ರಂ ಸಸ್ವನಮಸ್ವಸ್ಥಗಾತ್ರಗತಿಚೇಷ್ಟಮ್ ।  
ಭೂಮಿನಿಪಾತನಿವರ್ತಿತವಿಲಪಿತಮಿತ್ಯಾರ್ತಿಜಂ ಭವತಿ ॥೧೨॥

ಪ್ರಸ್ಫುರಿತೌಷ್ಠಕಪೋಲಂ ಸಶಿರಃಕಂಪಂ ತಥಾ ಸನಿಃಶ್ವಾಸಮ್ ।  
ಭ್ರುಕುಟೀಕಟಾಕ್ಷಕುಟಿಲಂ ಸ್ತ್ರೀಣಾಮೀರ್ಷ್ಯಾಕೃತಂ ಭವತಿ ॥೧೩॥

ಸ್ತ್ರೀನೀಚಪ್ರಕೃತಿಷ್ವೇಷ ಶೋಕೋ ವ್ಯಸನಸಂಭವಃ ।  
ಧೈರ್ಯೇಣೋತ್ತಮಮಧ್ಯಾನಾಂ ನೀಚಾನಾಂ ರುದಿತೇನ ಚ ॥೧೪॥

  ಕ್ರೋಧೋ ನಾಮ 
ಆಧರ್ಷಣಾಕ್ರುಷ್ಟಕಲಹವಿವಾದಪ್ರತಿಕೂಲಾದಿಭಿರ್ವಿಭಾವೈಃ
ಸಮುತ್ಪದ್ಯತೇ । ಅಸ್ಯ 
ವಿಕೃಷ್ಟನಾಸಾಪುಟೋದ್ವೃತ್ತನಯನಸಂದಷ್ಠೋಷ್ಠಪುಟ-
ಗಂಡಸ್ಫುರಣಾದಿಭಿರನುಭಾವೈರಭಿನಯಃ ಪ್ರಯೋಕ್ತವ್ಯಃ ।  
  ರಿಪುಜೋ ಗುರುಜಶ್ಚೈವ ಪ್ರಣಯಿಪ್ರಭವಸ್ತಥಾ ।  
  ಭೃತ್ಯಜಃ ಕೃತಕಶ್ಚೇತಿ ಕ್ರೋಧಃ ಪಂಚವಿಧಃ ಸ್ಮೃತಃ॥೧೫॥

ಅತ್ರಾರ್ಯಾ ಭವಂತಿ -
  ಭೃಕುಟೀಕುಟಿಲೋತ್ಕಟಮುಖಃ ಸಂದಷ್ಠೋಷ್ಠಃ ಸ್ಪೃಶನ್ಕರೇಣ ಕರಮ್ ।  
  ಕ್ರುದ್ಧಃ ಸ್ವಭುಜಾಪ್ರೇಕ್ಷೀ ಶತ್ರೌ ನಿರ್ಯಂತ್ರಣಂ ರುಷ್ಯೇತ್ ॥೧೬॥

  ಕಿಂಚಿದವಾಂಗ್ಮುಖದೃಷ್ಟಿಃ ಸಾಸ್ರಸ್ವೇದಾಪಮಾರ್ಜನಪರಶ್ಚ ।  
  ಅವ್ಯಕ್ತೋಲ್ಬಣಚೇಷ್ಟೋ ಗುರೌ ವಿನಯಯಂತ್ರಿತೋ ರುಷ್ಯೇತ್ ॥೧೭॥

  ಅಲ್ಪಪ್ರತರವಿಚಾರೋ ವಿಕಿರನ್ನಶ್ರೂಣ್ಯಪಾಂಗವಿಕ್ಷೇಪೈಃ ।  
  ಸಭ್ರುಕುಟಿಸ್ಫುರಿತೋಷ್ಠಃ ಪ್ರಣಯೋಪಗತಾಂ ಪ್ರಿಯಾ ರುಷ್ಯೇತ್ ॥೧೮॥

  ಅಥ ಪರಿಜನೇ ತು ರೋಷಸ್ತರ್ಜನನಿರ್ಭರ್ತ್ಸನಾಕ್ಷಿವಿಸ್ತಾರೈಃ ।  
  ವಿಪ್ರೇಕ್ಷಣೈಶ್ಚ ವಿವಿಧೈರಭಿನೇಯಃ ಕ್ರೂರತಾರಹಿತಃ ॥೧೯॥

  ಕಾರಣಮವೇಕ್ಷಮಾಣಃ ಪ್ರಾಯೇಣಾಯಾಸಲಿಂಗಸಂಯುಕ್ತಃ ।  
  ವೀರರಸಾಂತರಚಾರೀ ಕಾರ್ಯಃ ಕೃತಕೋ ಭವತಿ ಕೋಪಃ ॥೨೦॥

ಉತ್ಸಾಹೋ ನಾಮ ಉತ್ತಮಪ್ರಕೃತಿಃ। ಸ 
ಚಾವಿಷಾದಶಕ್ತಿಧೈರ್ಯಶೌರ್ಯಾದಿಭಿರ್ವಿಭಾವೈ-
ರುತ್ಪದ್ಯತೇ। ತಸ್ಯ ಧೈರ್ಯತ್ಯಾಗವೈಶಾರದ್ಯಾದಿಭಿರನುಭಾವೈರಭಿನಯಃ 
ಪ್ರಯೋಕ್ತವ್ಯಃ ।  
ಅತ್ರ ಶ್ಲೋಕಃ -
 ಅಸಮ್ಮೋಹಾದಿಭಿರ್ವ್ಯಕ್ತೋ ವ್ಯವಸಾಯನಯಾತ್ಮಕಃ ।  
 ಉತ್ಸಾಹಸ್ತ್ವಭಿನೇಯಃ ಸ್ಯಾದಪ್ರಮಾದೋತ್ಥಿತಾದಿಭಿಃ ॥೨೧॥

ಭಯಂ ನಾಮ ಸ್ತ್ರೀನೀಚಪ್ರಕೃತಿಕಮ್ । 
ಗುರುರಾಜಾಪರಾಧಶ್ವಾಪದಶೂನ್ಯಾಗಾರಾಟವೀಪರ್ವತಗಹನಗಜಾಹಿದರ್ಶನನಿರ್ಭರ್ತ್ಸನ-ಕಾಂತಾರದುರ್ದಿನನಿಶಾಂಧಕರೋಲೂಕನಕ್ತಂಚರಾರಾವಶ್ರವಣಾದಿಭಿರ್ವಿಭಾವೈಃ 
ಸಮುತ್ಪದ್ಯತೇ ।  
ತಸ್ಯ 
ಪ್ರಕಂಪಿತಕರಚರಣಹೃದಯಕಂಪನಸ್ತಂಭಮುಖಶೋಷಜಿಹ್ವಾಪರಿಲೇಹನ-
ಸ್ವೇದವೇಪಥುತ್ರಾಸಸಪರಿತ್ರಾಣಾನ್ವೇಷಣಧಾವನೋತ್ಕೃಷ್ಟಾದಿಭಿರನುಭವೈರಭಿನಯಃ 
ಪ್ರಯೋಕ್ತವ್ಯಃ ।  
ಅತ್ರ ಶ್ಲೋಕಾಃ -
 ಗುರುರಾಜಾಪರಾಧೇನ ರೌದ್ರಾಣಾಂ ಚಾಪಿ ದರ್ಶನಾತ್ ।  
 ಶ್ರವಣಾದಪಿ ಘೋರಾಣಾಂ ಭಯಂ ಮೋಹೇನ ಜಾಯತೇ ॥೨೨॥

 ಗಾತ್ರಕಂಪನವಿತ್ರಾಸೈರ್ವಕ್ತ್ರಶೋಷಣಸಂಭ್ರಮೈಃ
 ವಿಸ್ಫಾರಿತೈಕ್ಷಣೈಃ ಕಾರ್ಯಮಭಿನೇಯಕ್ರಿಯಾಗುಣೈಃ ॥೨೩॥

 ಸತ್ತ್ವವಿತ್ರಾಸನೋದ್ಭೂತಂ ಭಯಮುತ್ಪದ್ಯತೇ ನೃಣಾಮ್ ।  
 ಸ್ರಸ್ತಾಂಗಾಕ್ಷಿನಿಮೇಷೈಸ್ತದಭಿನೇಯಂ ತು ನರ್ತಕೈಃ ॥೨೪॥

ಅತ್ರಾರ್ಯಾ ಭವತಿ -
 ಕರಚರಣಹೃದಯಕಂಪೈರ್ಮುಖಶೋಷಣವದನಲೇಹನಸ್ತಂಭೈಃ ।  
 ಸಂಭ್ರಾಂತವದನವೇಪಥುಸಂತ್ರಾಸಕೃತೈರಭಿನಯೋಽಸ್ಯ ॥೨೫॥

ಜುಗುಪ್ಸಾ ನಾಮ ಸ್ತ್ರೀನೀಚಪ್ರಕೃತಿಕಾ । ಸಾ 
ಚಾಹೃದ್ಯದರ್ಶನಶ್ರವಣಾದಿಭಿರ್ವಿಭಾವೈಃ
ಸಮುತ್ಪದ್ಯತೇ । ತಸ್ಯಾಃ 
ಸರ್ವಾಂಗಸಂಕೋಚನಿಷ್ಠೀವನಮುಖವಿಕೂಣನಹೃಲ್ಲೇಖಾದಿ-
ಭಿರನುಭಾವೈರಭಿನಯಃ ಪ್ರಯೋಕ್ತವ್ಯಃ ।  
ಭವತಿ ಚಾತ್ರ ಶ್ಲೋಕಃ -
 ನಾಸಾಪ್ರಚ್ಛಾದನೇನೇಹ ಗಾತ್ರಸಂಕೋಚನೇನ ಚ ।  
 ಉದ್ವೇಜನೈಃ ಸಹೃಲ್ಲೇಖೈರ್ಜುಗುಪ್ಸಾಮಭಿನಿರ್ದಿಶೇತ್ ॥೨೬॥

ವಿಸ್ಮಯೋ ನಾಮ 
ಮಾಯೇಂದ್ರಜಾಲಮಾನುಷಕರ್ಮಾತಿಶಯಚಿತ್ರಪುಸ್ತಶಿಲ್ಪವಿದ್ಯಾತಿಶಯಾದಿಭಿರ್ವಿಭಾವೈಃ
ಸಮುತ್ಪದ್ಯತೇ । ತಸ್ಯ 
ನಯನವಿಸ್ತಾರಾನಿಮೇಷಪ್ರೇಕ್ಷಿತಭ್ರೂಕ್ಷೇಪರೋಮಹರ್ಷಣಶಿರಃಕಂಪಸಾಧುವಾದಾದಿಭಿ-
ರನುಭಾವೈರಭಿನಯಃ ಪ್ರಯೋಕ್ತವ್ಯಃ ।  
ಭವತಿ ಚಾತ್ರ ಶ್ಲೋಕಃ -
ಕರ್ಮಾತಿಶಯನಿರ್ವೃತ್ತೋ ವಿಸ್ಮಯೋ ಹರ್ಷಸಂಭವಃ ।  
ಸಿದ್ಧಿಸ್ಥಾನೇ ತ್ವಸೌ ಸಾಧ್ಯಃ ಪ್ರಹರ್ಷಪುಲಕಾದಿಭಿಃ ॥೨೭॥

ಏವಮೇತೇ ಸ್ಥಾಯಿನೋ ಭಾವಾ ರಸಸಂಜ್ಞಾಃ ಪ್ರತ್ಯವಗಂತವ್ಯಾಃ ।  

ವ್ಯಭಿಚಾರಿಣ ಇದಾನೀಂ ವ್ಯಾಖ್ಯಾಸ್ಯಾಮಃ । ಅತ್ರಾಹ - ವ್ಯಭಿಚಾರಿಣ ಇತಿ 
ಕಸ್ಮಾತ್ ।  
ಉಚ್ಯತೇ - ವಿ ಅಭಿ ಇತ್ಯೇತಾವುಪಸರ್ಗೌ । ಚರ ಇತಿ ಗತ್ಯರ್ಥೋ ಧಾತುಃ । 
ವಿವಿಧಮಾಭಿಮುಖ್ಯೇನ
ರಸೇಷು ಚರಂತೀತಿ ವ್ಯಭಿಚಾರಿಣಃ । ವಾಗಂಗಸತ್ತ್ವೋಪೇತಾಃ ಪ್ರಯೋಗೇ 
ರಸಾನ್ನಯಂತೀತಿ
ವ್ಯಭಿಚಾರಿಣಃ । ಅತ್ರಾಹ - ಕಥಂ ನಯಂತೀತಿ । ಉಚ್ಯತೇ - ಲೋಕಸಿದ್ಧಾಂತ 
ಏಷಃ -
ಯಥಾ ಸೂರ್ಯ ಇದಂ ದಿನಂ ನಕ್ಷತ್ರಂ ವಾ ನಯತೀತಿ । ನ ಚ ತೇನ 
ಬಾಹುಭ್ಯಾಂ ಸ್ಕಂಧೇನ
ವಾ ನೀಯತೇ । ಕಿಂ ತು ಲೋಕಪ್ರಸಿದ್ಧಮೇತತ್ । ಯಥೇದಂ ಸೂರ್ಯೋ ನಕ್ಷತ್ರಂ ದಿನ 
ವಾ ನಯತೀತಿ ।  
ಏವಮೇತೇ ವ್ಯಭಿಚಾರಿಣ ಇತ್ಯವಗಂತವ್ಯಾಃ । ತಾನಿಹ ಸಂಗ್ರಹಾಭಿಹಿತಾಂಸ್ತ್ರ-
ಯಸ್ತ್ರಿಂಶದ್ವ್ಯಭಿಚಾರಿಣೋ ಭಾವಾನ್ ವರ್ಣಯಿಷ್ಯಾಮಃ ।  

ತತ್ರ ನಿರ್ವೇದೋ ನಾಮ 
ದಾರಿದ್ರ್ಯವ್ಯಾಧ್ಯವಮಾನಾಧಿಕ್ಷೇಪಾಕ್ರುಷ್ಟಕ್ರೋಧತಾಡನೇಷ್ಟಜನ-
ವಿಯೋಗತತ್ತ್ವಜ್ಞಾನಾದಿಭಿರ್ವಿಭಾವೈಃ ಸಮುತ್ಪದ್ಯತೇ ಸ್ತ್ರೀನೀಚಕುಸತ್ತ್ವಾನಾಮ್ 
। 
ರುದಿತನಿಃಶ್ವಸಿತೋಚ್ಛ್ವಸಿತಸಂಪ್ರಧಾರಣಾದಿಭಿರನುಭಾವೈಸ್ತಮಭಿನಯೇತ್ ।  
ಅತ್ರ ಶ್ಲೋಕಃ -
ದಾರಿದ್ರ್ಯೇಷ್ಟವಿಯೋಗಾದ್ಯೈಃ ನಿರ್ವೇದೋ ನಾಮ ಜಾಯತೇ ।  
ಸಂಪ್ರಧಾರಣನಿಃಶ್ವಾಸೈಸ್ತಸ್ಯ ತ್ವಭಿನಯೋ ಭವೇತ್ ॥೨೮॥

ಅತ್ರಾನುವಂಶ್ಯೇ ಆರ್ಯೇ ಭವತಃ -
ಇಷ್ಟಜನವಿಪ್ರಯೋಗಾದ್ದಾರಿದ್ರ್ಯಾದ್ವ್ಯಾಧಿತಸ್ತಥಾ ದುಃಖಾತ್ ।  
ಋದ್ಧಿಂ ಪರಸ್ಯ ದೃಷ್ಟ್ವಾ ನಿರ್ವೇದೋ ನಾಮ ಸಂಭವತಿ ॥೨೯॥

ಬಾಷ್ಪಪರಿಪ್ಲುತನಯನಃ ಪುನಶ್ಚ ನಿಃಶ್ವಾಸನದೀನಮುಖನೇತ್ರಃ ।  
ಯೋಗೀವ ಧ್ಯಾನಪರೋ ಭವತಿ ಹಿ ನಿರ್ವೇದವಾನ್ಪುರುಷಃ ॥೩೦॥

ಗ್ಲಾನಿರ್ನಾಮ ವಾಂತವಿರಿಕ್ತವ್ಯಾಧಿತಪೋನಿಯಮೋಪವಾಸಮನಸ್ತಾಪಾತಿಶಯಮದನ-
ಸೇವನಾತಿವ್ಯಾಯಾಮಾಧ್ವಗಮನಕ್ಷುತ್ಪಿಪಾಸಾನಿದ್ರಾಚ್ಛೇದಾದಿಭಿರ್ವಿಭಾವೈಃ
ಸಮುತ್ಪದ್ಯತೇ । ತಸ್ಯಾಃ ಕ್ಷಾಮವಾಕ್ಯನಯನಕಪೋಲೋದರಮಂದಪದೋತ್ಕ್ಷೇಪಣವೇಪನಾ-
ನುತ್ಸಾಹತನುಗಾತ್ರವೈವರ್ಣ್ಯಸ್ವರಭೇದಾಭಿರನುಭಾವೈರಭಿನಯಃ ಪ್ರಯೋಕ್ತವ್ಯಃ 
।  
ಅತ್ರಾರ್ಯೇ ಭವತಃ -
ವಾಂತವಿರಿಕ್ತವ್ಯಾಧಿಷು ತಪಸಾ ಜರಸಾ ಚ ಜಾಯತೇ ಗ್ಲಾನಿಃ ।  
ಕಾರ್ಶ್ಯೇನ ಸಾಭಿನೇಯಾ ಮಂದಭ್ರಮಣೇನ ಕಂಪೇನ ॥೩೧॥

ಗದಿತೈಃ ಕ್ಷಾಮಕ್ಷಾಮೈರ್ನೇತ್ರವಿಕಾರೈಶ್ಚ ದೀನಸಂಚಾರೈಃ ।  
ಶ್ಲಥಭಾವೇನಾಂಗಾನಾಂ ಮುಹುರ್ಮುಹುರ್ನಿರ್ದಿಶೇದ್ ಗ್ಲಾನಿಮ್ ॥೩೨॥

ಶಂಕಾ ನಾಮ ಸಂದೇಹಾತ್ಮಿಕಾ ಸ್ತ್ರೀನೀಚಪ್ರಭವಾ । ಚೌರ್ಯಾಭಿಗ್ರಹಣ-
ನೃಪಾಪರಾಧಪಾಪಕರ್ಮಕರಣಾದಿಭಿರ್ವಿಭಾವೈಃ ಸಮುತ್ಪದ್ಯತೇ । ತಸ್ಯಾ 
ಮುಹುರ್ಮುಹುರವಲೋಕನಾವಕುಂಠನಮುಖಶೋಷಣಜಿಹ್ವಾಲೇಹನಮುಖವೈವರ್ಣ್ಯ-
ಸ್ವರಭೇದವೇಪಥುಶುಷ್ಕೋಷ್ಠಕಂಠಾಯಾಸಸಾಧರ್ಮ್ಯಾದಿಭಿರನುಭಾವೈರಭಿನಯಃ
ಪ್ರಯೋಕ್ತವ್ಯಃ ।  
 ಚೌರ್ಯಾದಿಜನಿತಾ ಶಂಕಾ ಪ್ರಾಯಃ ಕಾರ್ಯಾ ಭಯಾನಕೇ ।  
 ಪ್ರಿಯವ್ಯಲೀಕಜನಿತಾ ತಥಾ ಶೃಂಗಾರಿಣೀ ಮತಾ ॥೩೩॥

ಅತ್ರಾಕಾರಸಂವರಣಮಪಿ ಕೇಚಿದಿಚ್ಛಂತಿ । ತಚ್ಚ 
ಕುಶಲೈರುಪಾಧಿಭಿರಿಂಗಿತೈಶ್ಚೋಪಲಕ್ಷ್ಯಮ್ ।  
ಅತ್ರಾರ್ಯೇ ಭವತಃ -
 ದ್ವಿವಿಧಾ ಶಂಕಾ ಕಾರ್ಯಾಹ್ಯಾತ್ಮಸಮುತ್ಥಾ ಚ ಪರಸಮುತ್ಥಾ ಚ ।  
 ಯಾ ತತ್ರಾತ್ಮಸಮುತ್ಥಾ ಸಾ ಜ್ಞೇಯಾ ದೃಷ್ಟಿಚೇಷ್ಟಾಭಿಃ ॥೩೪॥

 ಕಿಂಚಿತ್ಪ್ರವೇಪಿತಾಂಗಸ್ತ್ವಧೋಮುಖೋ ವೀಕ್ಷತೇ ಚ ಪಾರ್ಶ್ವಾನಿ ।  
 ಗುರುಸಜ್ಜಮಾನಜಿಹ್ವಃ ಶ್ಯಾಮಾಸ್ಯಃ ಶಂಕಿತಃ ಪುರುಷಃ ॥೩೫॥

ಅಸೂಯಾ ನಾಮ 
ನಾನಾಪರಾಧದ್ವೇಷಪರೈಶ್ವರ್ಯಸೌಭಾಗ್ಯಮೇಧಾವಿದ್ಯಾಲೀಲಾದಿಭಿರ್ವಿಭಾವೈಃ
ಸಮುತ್ಪದ್ಯತೇ । ತಸ್ಯಾಶ್ಚ ಪರಿಷದಿ 
ದೋಷಪ್ರಖ್ಯಾಪನಗುಣೋಪಘಾತೇರ್ಷ್ಯಾಚಕ್ಷುಃಪ್ರದಾ-
ನಾಧೋಮುಖಭ್ರುಕುಟೀಕ್ರಿಯಾವಜ್ಞಾನಕುತ್ಸನಾದಿಭಿರನುಭಾವೈರಭಿನಯಃ 
ಪ್ರಯೋಕ್ತವ್ಯಃ ।  
ಅತ್ರಾರ್ಯೇ ಭವತಃ -
ಪರಸೌಭಾಗ್ಯೇಶ್ವರತಾಮೇಧಾಲೀಲಾಸಮುಚ್ಛ್ರಯಾಂದೃಷ್ಟ್ವಾ ।  
ಉತ್ಪದ್ಯತೇ ಹ್ಯಸೂಯಾ ಕೃತಾಪರಾಧೋ ಭವೇದ್ಯಶ್ಚ ॥೩೬॥

ಭ್ರುಕುಟಿಕುಟಿಲೋತ್ಕಟಮುಖೈಃ ಸೇರ್ಷ್ಯಾಕ್ರೋಧಪರಿವೃತ್ತನೇತ್ರೈಶ್ಚ ।  
ಗುಣನಾಶನವಿದ್ವೇಷೈಸ್ತತ್ರಾಭಿನಯಃ ಪ್ರಯೋಕ್ತವ್ಯಃ ॥೩೭॥

ಮದೋ ನಾಮ ಮದ್ಯೋಪಯೋಗಾದುತ್ಪದ್ಯತೇ । ಸ ಚ ತ್ರಿವಿಧಃ ಪಂಚವಿಭಾವಶ್ಚ ।  
ಅತ್ರಾರ್ಯಾ ಭವಂತಿ -
ಜ್ಞೇಯಸ್ತು ಮದಸ್ತ್ರಿವಿಧಸ್ತರುಣೋ ಮಧ್ಯಸ್ತಥಾವಕೃಷ್ಟಶ್ಚ ।  
ಕರಣಂ ಪಂಚವಿಧಂ ಸ್ಯಾತ್ತಸ್ಯಾಭಿನಯಃ ಪ್ರಯೋಕ್ತವ್ಯಃ ॥೩೮॥

ಕಶ್ಚಿನ್ಮತ್ತೋ ಗಾಯತಿ ರೋದಿತಿ ಕಶ್ಚಿತ್ತಥಾ ಹಸತಿ ಕಶ್ಚಿತ್ ।  
ಪರುಷವಚನಾಭಿಧಾಯೀ ಕಶ್ಚಿತ್ಕಶ್ಚಿತ್ತಥಾ ಸ್ವಪಿತಿ ॥೩೯॥

ಉತ್ತಮಸತ್ತ್ವಃ ಶೇತೇ ಹಸತಿ ಚ ಗಾಯತಿ ಚ ಮಧ್ಯಮಪ್ರಕೃತಿಃ ।  
ಪರುಷವಚನಾಭಿಧಾಯೀ ರೋದತ್ಯಪಿ ಚಾಧಮಪ್ರಕೃತಿಃ ॥೪೦॥

ಸ್ಮಿತವಚನಮಧುರರಾಗೋ ಹೃಷ್ಟತನುಃ ಕಿಂಚಿದಾಕುಲಿತವಾಕ್ಯಃ ।  
ಸುಕುಮಾರಾವಿದ್ಧಗತಿಸ್ತರುಣಮದಸ್ತೂತ್ತಮಪ್ರಕೃತಿಃ ॥೪೧॥

ಸ್ಖಲಿತಾಘೂರ್ಣಿತನಯನಃ ಸ್ರಸ್ತವ್ಯಾಕುಲಿತಬಾಹುವಿಕ್ಷೇಪಃ ।  
ಕುಟಿಲವ್ಯಾವಿದ್ಧಗತಿರ್ಮಧ್ಯಮದೋ ಮಧ್ಯಮಪ್ರಕೃತಿಃ ॥೪೨॥

ನಷ್ಟಸ್ಮೃತಿರ್ಹತಗತಿಶ್ಛರ್ದಿತಹಿಕ್ಕಾಕಫೈಃ ಸುಬೀಭತ್ಸಃ ।  
ಗುರುಸಜ್ಜಮಾನಜಿಹ್ವೋ ನಿಷ್ಠೀವತಿ ಚಾಧಮಪ್ರಕೃತಿಃ ॥೪೩॥

ರಂಗೇ ಪಿಬತಃ ಕಾರ್ಯಾ ಮದವೃದ್ಧಿರ್ನಾಟ್ಯಯೋಗಮಾಸಾದ್ಯ ।  
ಕಾರ್ಯೋ ಮದಕ್ಷಯೋ ವೈ ಯಃ ಖಲು ಪೀತ್ವಾ ಪ್ರವಿಷ್ಟಃ ಸ್ಯಾತ್ ॥೪೪॥

ಸಂತ್ರಾಸಾಚ್ಛೋಕಾದ್ವಾ ಭಯಾತ್ಪ್ರಹರ್ಷಾಚ್ಚ ಕಾರಣೋಪಗತಾತ್ ।  
ಉತ್ಕ್ರಮ್ಯಾಪಿ ಹಿ ಕಾರ್ಯೋ ಮದಪ್ರಣಾಶಃ ಕ್ರಮಾತ್ತಜ್ಜ್ಞೈಃ ॥೪೫॥

ಏಭಿರ್ಭಾವವಿಶೇಷೈರ್ಮದೋ ದ್ರುತಂ ಸಂಪ್ರಣಾಶಮುಪಯಾತಿ ।  
ಅಭ್ಯುದಯಸುಖೈರ್ವಾಕ್ಯೈರ್ಯಥೈವ ಶೋಕಃ ಕ್ಷಯಂ ಯಾತಿ ॥೪೬॥

ಶ್ರಮೋ ನಾಮ ಅಧ್ವವ್ಯಾಯಾಮಸೇವನಾದಿಭಿರ್ವಿಭಾವೈಃ ಸಮುತ್ಪದ್ಯತೇ। ತಸ್ಯ 
ಗಾತ್ರಪರಿಮರ್ದನಸಂವಾಹನನಿಃಶ್ವಸಿತವಿಜೃಂಭಿತಮಂದಪದೋತ್ಕ್ಷೇಪಣನಯನ-
ವದನವಿಕೂಣನಸೀತ್ಕರಾದಿಭಿರನುಭಾವೈರಭಿನಯಃ ಪ್ರಯೋಕ್ತವ್ಯಃ ।  
ಅತ್ರಾರ್ಯಾ -
ನೃತ್ತಾಧ್ವವ್ಯಾಯಾಮಾನ್ನರಸ್ಯ ಸಂಜಾಯತೇ ಶ್ರಮೋ ನಾಮ ।  
ನಿಃಶ್ವಾಸಖೇದಗಮನೈಸ್ತಸ್ಯಾಭಿನಯಃ ಪ್ರಯೋಕ್ತವ್ಯಃ ॥೪೭॥

ಆಲಸ್ಯಂ ನಾಮ ಖೇದವ್ಯಾಧಿಗರ್ಭಸ್ವಭಾವಶ್ರಮಸೌಹಿತ್ಯಾದಿಭಿರ್ವಿಭಾವೈಃ
ಸಮುತ್ಪದ್ಯತೇ ಸ್ತ್ರೀನೀಚಾನಾಮ್ । 
ತದಭಿನಯೇತ್ಸರ್ವಕರ್ಮಾನಭಿಲಾಷಶಯನಾ-
ಸನನಿದ್ರಾತಂದ್ರೀಸೇವನಾದಿಭಿರನುಭಾವೈಃ ।  
ಅತ್ರಾರ್ಯಾ -
ಆಲಸ್ಯಂ ತ್ವಭಿನೇಯಂ ಖೇದಾಪಗತಂ ಸ್ವಭಾವಜಂ ಚಾಪಿ ।  
ಆಹಾರವರ್ಜಿತಾನಾಮಾರಂಭಾಣಾಮನಾರಂಭಾತ್ ॥೪೮॥

ದೈನ್ಯಂ ನಾಮ ದೌರ್ಗತ್ಯಮನಸ್ತಾಪಾದಿಭಿರ್ವಿಭಾವೈಃ ಸಮುತ್ಪದ್ಯತೇ ।  
ತಸ್ಯಾಧೃತಿಶಿರೋರೋಗಗಾತ್ರಗೌರವಾನ್ಯಮನಸ್ಕತಾಮೃಜಾಪರಿವರ್ಜನಾ-
ದಿಭಿರನುಭಾವೈರಭಿನಯಃ ಪ್ರಯೋಕ್ತವ್ಯಃ ।  
ಅತ್ರಾರ್ಯಾ -
ಚಿಂತೌತ್ಸುಕ್ಯಸಮುತ್ಥಾ ದುಃಖಾದ್ಯಾ ಭವತಿ ದೀನತಾಂ ಪುಂಸಾಮ್ ।  
ಸರ್ವಮೃಜಾಪರಿಹಾರೈರ್ವಿವಿಧೋಽಭಿನಯೋ ಭವೇತ್ತಸ್ಯ ॥೪೯॥

ಚಿಂತಾ ನಾಮ 
ಐಶ್ವರ್ಯಭ್ರಂಶೇಷ್ಟದ್ರವ್ಯಾಪಹಾರದಾರಿದ್ರ್ಯಾದಿಭಿರ್ವಿಭಾವೈರುತ್ಪದ್ಯತೇ । 
ತಾಮಭಿನಯೇನ್ನಿಃಶ್ವಸಿತೋಚ್ಛ್ವಸಿತಸಂತಾಪಧ್ಯಾನಾಧೋಮುಖಚಿಂತನ-
ತನುಕಾರ್ಶ್ಯಾದಿಭಿರನುಭಾವೈಃ ।  
ಅತ್ರಾರ್ಯೇ ಭವತಃ -
ಐಶ್ವರ್ಯಭ್ರಂಶೇಷ್ಟದ್ರವ್ಯಕ್ಷಯಜಾ ಬಹುಪ್ರಕಾರಾ ತು ।  
ಹೃದಯವಿತರ್ಕೋಪಗತಾ ನೄಣಾಂ ಚಿಂತಾ ಸಮುದ್ಭವತಿ ॥೫೦॥

ಸೋಚ್ಛ್ವಾಸೈರ್ನಿಃಶ್ವಸಿತೈಃ ಸಂತಾಪೈಶ್ಚೈವ ಹೃದಯಶೂನ್ಯತಯಾ ।  
ಅಭಿನೇತವ್ಯಾ ಚಿಂತಾ ಮೃಜಾವಿಹೀನೈರಧೃತ್ಯಾ ಚ ॥೫೧॥

ಮೋಹೋ ನಾಮ ದೈವೋಪಘಾತವ್ಯಸನಾಭಿಘಾತವ್ಯಾಧಿಭಯಾವೇಗಪೂರ್ವವೈರಾ-
ನುಸ್ಮರಣಾದಿಭಿರ್ವಿಭಾವೈಃ ಸಮುತ್ಪದ್ಯತೇ । ತಸ್ಯ ನಿಶ್ಚೈತನ್ಯಭ್ರಮಣ-
ಪತನಾಘೂರ್ಣನಾದರ್ಶನಾದಿಭಿರನುಭಾವೈರಭಿನಯಃ ಪ್ರಯೋಕ್ತವ್ಯಃ ।  
ಅತ್ರ ಶ್ಲೋಕಸ್ತಾವದಾರ್ಯಾ ಚ -
ಅಸ್ಥಾನೇ ತಸ್ಕರಾಂದೃಷ್ಟ್ವಾ ತ್ರಾಸನೈರ್ವಿವಿಧೈರಪಿ ।  
ತತ್ಪ್ರತೀಕಾರಶೂನ್ಯಸ್ಯ ಮೋಹಃ ಸಮುಪಜಾಯತೇ ॥೫೨॥

ವ್ಯಸನಾಭಿಘಾತಭಯಪೂರ್ವವೈರಸಂಸ್ಮರಣರೋಗಜೋ ಮೋಹಃ ।  
ಸರ್ವೇಂದ್ರಿಯಸಮ್ಮೋಹಾತ್ತಸ್ಯಾಭಿನಯಃ ಪ್ರಯೋಕ್ತವ್ಯಃ ॥೫೩॥

ಸ್ಮೃತಿರ್ನಾಮ ಸುಖದುಃಖಕೃತಾನಾಂ ಭಾವಾನಾಮನುಸ್ಮರಣಮ್ ।  
ಸಾ ಚ ಸ್ವಾಸ್ಥ್ಯಜಘನ್ಯರಾತ್ರಿನಿದ್ರಾಚ್ಛೇದಸಮಾನದರ್ಶನೋದಾಹರಣ-
ಚಿಂತಾಭ್ಯಾಸಾದಿಭಿರ್ವಿಭಾವೈಃ ಸಮುತ್ಪದ್ಯತೇ । ತಾಮಭಿನಯೇ-
ಚ್ಛಿರಃಕಂಪನಾವಲೋಕನಭ್ರೂಸಮುನ್ನಮನಾದಿಭಿರನುಭಾವೈಃ ।  
ಅತ್ರಾರ್ಯೇ ಭವತಃ -
ಸುಖದುಃಖಮತಿಕ್ರಾಂತಂ ತಥಾ ಮತಿವಿಭಾವಿತಂ ಯಥಾವೃತ್ತಮ್ ।  
ಚಿರವಿಸ್ಮೃತಂ ಸ್ಮರತಿ ಯಃ ಸ್ಮೃತಿಮಾನಿತಿ ವೇದಿತವ್ಯೋಽಸೌ ॥೫೪॥

ಸ್ವಾಸ್ಥ್ಯಾಭ್ಯಾಸಸಮುತ್ಥಾ ಶ್ರುತಿದರ್ಶನಸಂಭವಾ ಸ್ಮೃತಿರ್ನಿಪುಣೈಃ ।  
ಶಿರ ಉದ್ವಾಹನಕಂಪೈರ್ಭೂಕ್ಷೇಪೈಶ್ಚಾಭಿನೇತವ್ಯಾ ॥೫೫॥

ಧೃತಿರ್ನಾಮ ಶೌರ್ಯವಿಜ್ಞಾನಶ್ರುತಿವಿಭವಶೌಚಾಚಾರಗುರುಭಕ್ತ್ಯಧಿಕ-
ಮನೋರಥಾರ್ಥಲಾಭಕ್ರೀಡಾದಿಭಿರ್ವಿಭಾವೈಃ ಸಮುತ್ಪದ್ಯತೇ । 
ತಾಮಭಿನಯೇತ್ಪ್ರಾ-
ಪ್ತಾನಾಂ ವಿಷಯಾಣಾಮುಪಭೋಗಾದಪ್ರಾಪ್ತಾತೀತೋಪಹೃತವಿನಷ್ಟಾನಾಮನು-
ಶೋಚನಾದಿಭಿರನುಭಾವೈಃ ।  
ಅತ್ರಾರ್ಯೇ ಭವತಃ -
ವಿಜ್ಞಾನಶೌಚವಿಭವಶ್ರುತಿಶಕ್ತಿಸಮುದ್ಭವಾ ಧೃತಿಃ ಸದ್ಭಿಃ ।  
ಭಯಶೋಕವಿಷದಾದ್ಯೈ ರಹಿತಾ ತು ಸದಾ ಪ್ರಯೋಕ್ತವ್ಯಾ ॥೫೬॥

ಪ್ರಾಪ್ತಾನಾಮುಪಭೋಗಃ ಶಬ್ದರಸಸ್ಪರ್ಶರೂಪಗಂಧಾನಾಮ್ ।  
ಅಪ್ರಾಪ್ತೈಶ್ಚ ನ ಶೋಕೋ ಯಸ್ಯಾಂ ಹಿ ಭವೇದ್ ಧೃತಿಃ ಸಾ ತು ॥೫೭॥

ವ್ರೀಡಾ ನಾಮ ಅಕಾರ್ಯಕರಣಾತ್ಮಿಕಾ । ಸಾ ಚ 
ಗುರುವ್ಯತಿಕ್ರಮಣಾವಜ್ಞಾನ-ಪ್ರತಿಜ್ಞಾತಾನಿರ್ವಹನಪಶ್ಚಾತ್ತಾಪಾದಿಭಿರ್ವಿಭಾವೈಃ 
ಸಮುತ್ಪದ್ಯತೇ ।  
ತಾಂ ನಿಗೂಢವದನಾಧೋಮುಖವಿಚಿಂತನೋರ್ವೀಲೇಖನವಸ್ತ್ರಾಂಗುಲೀಯಕಸ್ಪರ್ಶ-
ನಖನಿಕೃಂತನಾದಿಭಿರನುಭಾವೈರಭಿನಯೇತ್ ।  
ಅತ್ರಾರ್ಯೇ ಭವತಃ -
ಕಿಂಚಿದಕಾರ್ಯಂ ಕುರ್ವನ್ನೇವಂ ಯೋ ದೃಶ್ಯತೇ ಶುಚಿಭಿರನ್ಯೈಃ ।  
ಪಶ್ಚಾತ್ತಾಪೇನ ಯುತೋ ವ್ರೀಡಿತ ಇತಿ ವೇದಿತವ್ಯೋಽಸೌ ॥೫೮॥

ಲಜ್ಜಾನಿಗೂಢವದನೋ ಭೂಮಿಂ ವಿಲಿಖನ್ನಖಾಂಶ್ಚ ವಿನಿಕೃಂತನ್ ।  
ವಸ್ತ್ರಾಂಗುಲೀಯಕಾನಾಂ ಸಂಸ್ಪರ್ಶಂ ವ್ರೀಡಿತಃ ಕುರ್ಯಾತ್ ॥೫೯॥

ಚಪಲತಾ ನಾಮ ರಾಗದ್ವೇಷಮಾತ್ಸರ್ಯಾಮರ್ಷಾಪ್ರತಿಕೂಲ್ಯಾದಿಭಿರ್ವಿಭಾವೈಃ
ಸಮುತ್ಪದ್ಯತೇ । ತಸ್ಯಾಶ್ಚ ವಾಕ್ಪಾರುಷ್ಯನಿರ್ಭರ್ತ್ಸನವಧಬಂಧಸಂಪ್ರಹಾರ-
ತಾಡನಾದಿಭಿರನುಭಾವೈರಭಿನಯಃ ಪ್ರಯೋಕ್ತವ್ಯಃ ।  
ಅತ್ರಾರ್ಯಾ ಭವತಿ -
ಅವಿಮೃಶ್ಯ ತು ಯಃ ಕಾರ್ಯಂ ಪುರುಷೋ ವಧತಾಡನಂ ಸಮಾರಭತೇ ।  
ಅವಿನಿಶ್ಚಿತಕಾರಿತ್ವಾತ್ಸ ತು ಖಲು ಚಪಲೋ ಬುಧೈರ್ಜ್ಞೇಯಃ ॥೬೦॥

ಹರ್ಷೋ ನಾಮ ಮನೋರಥಲಾಭೇಷ್ಟಜನಸಮಾಗಮನಮನಃಪರಿತೋಷದೇವ-
ಗುರುರಾಜಭರ್ತೃಪ್ರಸಾದಭೋಜನಾಚ್ಛಾದನಲಾಭೋಪಭೋಗಾದಿಭಿರ್ವಿಭಾವೈಃ
ಸಮುತ್ಪದ್ಯತೇ । ತಮಭಿನಯೇನ್ನಯನವದನಪ್ರಸಾದಪ್ರಿಯಭಾಷಣಾಲಿಂಗನ-
ಕಂಟಕಿತಪುಲಕಿತಾಸ್ರಸ್ವೇದಾದಿಭಿರನುಭಾವೈಃ ।  
ಅತ್ರಾರ್ಯೇ ಭವತಃ -
ಅಪ್ರಾಪ್ಯೇ ಪ್ರಾಪ್ಯೇ ವಾ ಲಬ್ಧೇಽರ್ಥೇ ಪ್ರಿಯಸಮಾಗಮೇ ವಾಽಪಿ ।  
ಹೃದಯಮನೋರಥಲಾಭೇ ಹರ್ಷಃ ಸಂಜಾಯತೇ ಪುಂಸಾಮ್ ॥೬೧॥

ನಯನವದನಪ್ರಿಯಭಾಷಾಲಿಂಗನೈಶ್ಚ ರೋಮಾಂಚೈಃ ।  
ಲಲಿತೈಶ್ಚಾಂಗವಿಹಾರೈಃ ಸ್ವೇದಾದ್ಯೈರಭಿನಯಸ್ತಸ್ಯ ॥೬೨॥

ಆವೇಗೋ ನಾಮ ಉತ್ಪಾತವಾತವರ್ಷಾಕುಂಜರೋದ್ಭ್ರಮಣಪ್ರಿಯಾಪ್ರಿಯಶ್ರವಣ-
ವ್ಯಸನಾಭಿಘಾತಾದಿರ್ವಿಭಾವೈಃ ಸಮುತ್ಪದ್ಯತೇ । ತತ್ರೋತ್ಪಾತಕೃತೋ ನಾಮ 
ವಿದ್ಯುದುಲ್ಕಾನಿರ್ಘಾತಪ್ರಪತನಚಂದ್ರಸೂರ್ಯೋಪರಾಗಕೇತುದರ್ಶನಕೃತಃ । 
ತಮಭಿನಯೇತ್ಸರ್ವಾಂಗಸ್ರಸ್ತತಾವೈಮನಸ್ಯಮುಖವೈವರ್ಣ್ಯವಿಷಾದ-
ವಿಸ್ಮಯಾದಿಭಿಃ । ವಾತಕೃತಂ ಪುನರವಕುಂಠನಾಕ್ಷಿಪರಿಮಾರ್ಜನವಸ್ತ್ರ-
ಸಂಗೂಹನತ್ವರಿತಗಮನಾದಿಭಿಃ । ವರ್ಷಕೃತಂ ಪುನಃ ಸರ್ವಾಂಗ-
ಸಂಪಿಂಡನಪ್ರಧಾವನಚ್ಛನ್ನಾಶ್ರಯಮಾರ್ಗಣಾದಿಭಿಃ । ಅಗ್ನಿಕೃತಂ ತು 
ಧೂಮಾಕುಲನೇತ್ರತಾಽಂಗಸಂಕೋಚನವಿಧೂನನಾತಿಕ್ರಾಂತಾಪಕ್ರಾಂತಾದಿಭಿಃ ।  
ಕುಂಜರೋದ್ಭ್ರಮಣಕೃತಂ ನಾಮ ತ್ವರಿತಾಪಸರ್ಪಣಚಂಚಲಗಮನ-
ಭಯಸ್ತಂಭವೇಪಥುಪಶ್ಚಾದವಲೋಕನವಿಸ್ಮಯಾದಿಭಿಃ । ಪ್ರಿಯಶ್ರವಣ-
ಕೃತಂ 
ನಾಮಾಭ್ಯುತ್ಥಾನಾಲಿಂಗನವಸ್ತ್ರಾಭರಣಪ್ರದಾನಾಶ್ರುಪುಲಕಿತಾದಿಭಿಃ ।  
ಅಪ್ರಿಯಶ್ರವಣಕೃತಂ ನಾಮ ಭೂಮಿಪತನವಿಷಮವಿವರ್ತನಪರಿಧಾವನ-
ವಿಲಾಪನಾಕ್ರಂದನಾದಿಭಿಃ । ವ್ಯಸನಾಭಿಘಾತಜಂ ತು ಸಹಸಾಪಸರ್ಪಣ- 
ಶಸ್ತ್ರಚರ್ಮವರ್ಮಧಾರಣಗಜತುರಗರಥಾರೋಹಣಸಂಪ್ರಧಾರಣಾದಿಭಿಃ ।  
 ಏವಮಷ್ಟವಿಕಲ್ಪೋಽಯಮಾವೇಗಃ ಸಂಭ್ರಮಾತ್ಮಕಃ ।  
 ಸ್ಥೇರ್ಯೇಣೋತ್ತಮಮಧ್ಯಾನಾಂ ನೀಚಾನಾಂ ಚಾಪಸರ್ಪಣೈಃ ॥೬೩॥

ಅತ್ರಾರ್ಯೇ ಭವತಃ -
 ಅಪ್ರಿಯನಿವೇದನಾದ್ವಾ ಸಹಸಾ ಹ್ಯವಧಾರಿತಾರಿವಚನಸ್ಯ ।  
 ಶಸ್ತ್ರಕ್ಷೇಪಾತ್ ತ್ರಾಸಾದಾವೇಗೋ ನಾಮ ಸಂಭವತಿ ॥೬೪॥

 ಅಪ್ರಿಯನಿವೇದನಾದ್ಯೋ ವಿಷಾದಭಾವಾಶ್ರಯೋಽನುಭಾವಸ್ಯ ।  
 ಸಹಸಾರಿದರ್ಶನಾಚ್ಚೇತ್ಪಹರಣಪರಿಘಟ್ಟನೈಃ ಕಾರ್ಯಃ ॥೬೫॥

ಜಡತಾನಾಮ ಸರ್ವಕಾರ್ಯಾಪ್ರತಿಪತ್ತಿಃ । ಇಷ್ಟಾನಿಷ್ಟಶ್ರವಣದರ್ಶನ-
ವ್ಯಾಧ್ಯಾದಿಭಿರ್ವಿಭಾವೈಃ ಸಮುತ್ಪದ್ಯತೇ । ತಾಮಭಿನಯೇದಕಥನಾವಿಭಾಷಣ-
ತೂಷ್ಣೀಂಭಾವಾಪ್ರತಿಭಾಽನಿಮೇಷನಿರೀಕ್ಷಣಪರವಶತ್ವಾದಿಭಿರನುಭಾವೈಃ ।  
ಅತ್ರಾರ್ಯಾ ಭವತಿ -
ಇಷ್ಟಂ ವಾಽನಿಷ್ಟಂ ವಾ ಸುಖದುಃಖೇ ವಾ ನ ವೇತ್ತಿ ಯೋ ಮೋಹಾತ್ ।  
ತೂಷ್ಣೀಕಃ ಪರವಶಗೋ ಭವತಿ ಸ ಜಡಸಂಜ್ಞಿತಃ ಪುರುಷಃ ॥೬೬॥

ಗರ್ವೋ ನಾಮ ಐಶ್ವರ್ಯಕುಲರೂಪಯೌವನವಿದ್ಯಾಬಲಧನಲಾಭಾದಿಭಿರ್ವಿಭಾವೈಃ
ಸಮುತ್ಪದ್ಯತೇ । ತಸ್ಯಾಸೂಯಾವಜ್ಞಾಘರ್ಷಣಾನುತ್ತರದಾನಾಸಂಭಾಷಣಾ-
ಂಗಾವಲೋಕನ ವಿಭ್ರಮಾಪಹಸನವಾಕ್ಪಾರುಷ್ಯಗುರುವ್ಯತಿಕ್ರಮಣಾಧಿ-
ಕ್ಷೇಪವಚನವಿಚ್ಛೇದಾದಿಭಿರನುಭಾವೈರಭಿನಯಃ ಪ್ರಯೋಕ್ತವ್ಯಃ
ಅತ್ರಾರ್ಯಾ ಭವತಿ -
ವಿದ್ಯಾವಾಪ್ತೇ ರೂಪಾದೈಶ್ವರ್ಯಾದಥ ಧನಾಗಮಾದ್ವಾಪಿ ।  
ಗರ್ವಃ ಖಲು ನೀಚಾನಾಂ ದೃಷ್ಟ್ಯಂಗವಿಚಾರಣೈಃ ಕಾರ್ಯಃ ॥೬೭॥

ವಿಷಾದೋ ನಾಮ ಕಾರ್ಯಾನಿಸ್ತರಣದೈವವ್ಯಾಪತ್ತಿಸಮುತ್ಥಃ । 
ತಮಭಿನಯೇತ್ಸಹಾಯಾನ್ವೇಷಣೋಪಾಯಚಿಂತನೋತ್ಸಾಹವಿಘಾತವೈಮನಸ್ಯ-
ನಿಃಶ್ವಸಿತಾದಿಭಿರನುಭಾವೈರುತ್ತಮಮಧ್ಯಮಾನಾಮ್ । ಅಧಮಾನಾಂ ತು 
ವಿಪರಿಧಾವನಾಲೋಕನಮುಖಶೋಷಣಸೃಕ್ವಪರಿಲೇಹನನಿದ್ರಾ-
ನಿಃಶ್ವಸಿತಧ್ಯಾನಾದಿಭಿರನುಭಾವೈಃ ।  
ಅತ್ರಾರ್ಯಾ ಶ್ಲೋಕೌ -
ಕಾರ್ಯಾನಿಸ್ತರಣಾದ್ವಾ ಚೌರ್ಯಾಭಿಗ್ರಹಣರಾಜದೋಷಾದ್ವಾ ।  
ದೈವಾದರ್ಥವಿಪತ್ತೇರ್ಭವತಿ ವಿಷಾದಃ ಸದಾ ಪುಂಸಾಮ್ ॥೬೮॥

ವೈಚಿತ್ರ್ಯೋಪಾಯಚಿಂತಾಭ್ಯಾಂ ಕಾರ್ಯ ಉತ್ತಮಮಧ್ಯಯೋಃ ।  
ನಿದ್ರಾನಿಃಶ್ವಸಿತಧ್ಯಾನೈರಧಮಾನಾಂ ತು ಯೋಜಯೇತ್ ॥೬೯॥

ಔತ್ಸುಕ್ಯಂ ನಾಮ ಇಷ್ಟಜನವಿಯೋಗಾನುಸ್ಮರಣೋದ್ಯಾನದರ್ಶನಾ-
ದಿಭಿರ್ವಿಭಾವೈಃ ಸಮುತ್ಪದ್ಯತೇ । ತಸ್ಯ ದೀರ್ಘನಿಃಶ್ವಸಿತಾಧೋಮುಖ-
ವಿಚಿಂತನನಿದ್ರಾತಂದ್ರೀಶಯನಾಭಿಲಾಷಾದಿಭಿರನುಭವೈರಭಿನಯಃ
ಪ್ರಯೋಕ್ತವ್ಯಃ ।  
ಅತ್ರಾರ್ಯಾ ಭವತಿ -
ಇಷ್ಟಜನಸ್ಯ ವಿಯೋಗಾದೌತ್ಸುಕ್ಯಂ ಜಾಯತೇ ಹ್ಯನುಸ್ಮೃತ್ಯಾ ।  
ಚಿಂತಾನಿದ್ರಾತಂದ್ರೀಗಾತ್ರಗುರುತ್ವೈರಭಿನಯೋಽಸ್ಯ ॥೭೦॥

ನಿದ್ರಾ ನಾಮ ದೌರ್ಬಲ್ಯಶ್ರಮಕ್ಲಮಮದಾಲಸ್ಯಚಿಂತಾಽತ್ಯಾಹಾರ-
ಸ್ವಭಾವಾದಿಭಿರ್ವಿಭಾವೈಃ ಸಮುತ್ಪದ್ಯತೇ । ತಾಮಭಿನಯೇದ್ವದನ-
ಗೌರವಶರೀರಾವಲೋಕನನೇತ್ರಘೂರಣನಗಾತ್ರವಿಜೃಂಭನ-
ಮಾಂದ್ಯೋಚ್ಛ್ವಸಿತಸನ್ನಗಾತ್ರತಾಽಕ್ಷಿನಿಮೀಲನಾದಿಭಿರನುಭಾವೈಃ ।  
ಅತ್ರಾರ್ಯೇ ಭವತಃ -
ಆಲಸ್ಯಾದ್ದೌರ್ಬಲ್ಯಾತ್ಕ್ಲಮಾಚ್ಛ್ರಮಾಚ್ಚಿಂತನಾತ್ಸ್ವಭಾವಾಚ್ಚ ।  
ರಾತ್ರೌ ಜಾಗರಣಾದಪಿ ನಿದ್ರಾ ಪುರುಷಸ್ಯ ಸಂಭವತಿ ॥೭೧॥

ತಾಂ ಮುಖಗೌರವಗಾತ್ರಪ್ರತಿಲೋಲನನಯನಮೀಲನಜಡತ್ವೈಃ ।  
ಜೃಂಭಣಗಾತ್ರವಿಮರ್ದೈರನುಭಾವೈರಭಿನಯೇತ್ಪ್ರಾಜ್ಞಃ॥೭೨॥

ಅಪಸ್ಮಾರೋ ನಾಮ 
ದೇವಯಕ್ಷನಾಗಬ್ರಹ್ಮರಾಕ್ಷಸಭೂತಪ್ರೇತಪಿಶಾಚ-ಗ್ರಹಣಾನುಸ್ಮರನೋಚ್ಛಿಷ್ಟಶೂನ್ಯಾಗಾರಸೇವನಾಶುಚಿ-
ಕಾಲಾಂತರಾಪರಿಪತನವ್ಯಾದ್ಯಾದಿಭಿರ್ವಿಭಾವೈಃ ಸಮುತ್ಪದ್ಯತೇ ।  
ತಸ್ಯ ಸ್ಫುರಿತನಿಃಶ್ವಸಿತೋತ್ಕಂಪಿತಧಾವನಪತನಸ್ವೇದ-
ಸ್ತಂಭವದನಫೇನಜಿಹ್ವಾಪರಿಲೇಹನಾದಿಭಿರನುಭಾವೈರಭಿನಯಃ
ಪ್ರಯೋಕ್ತವ್ಯಃ ।  
ಅತ್ರಾರ್ಯೇ ಭವತಃ -
ಭೂತಪಿಶಾಚಗ್ರಹಣಾನುಸ್ಮರಣೋಚ್ಛಿಷ್ಟಶೂನ್ಯಗೃಹಗಮನಾತ್ ।  
ಕಾಲಾಂತರಾತಿಪಾತಾದಶುಚೇಶ್ಚಭವತ್ಯಪಸ್ಮಾರಃ ॥೭೩॥

ಸಹಸಾ ಭೂಮೌ ಪತನಂ ಪ್ರವೇಪನಂ ವದನಫೇನಮೋಕ್ಷಶ್ಚ ।  
ನಿಃಸಂಜ್ಞಸ್ಯೋತ್ಥಾನಂ ರೂಪಾಣ್ಯೇತಾನ್ಯಪಸ್ಮಾರೇ ॥೭೪॥

ಸುಪ್ತಂ ನಾಮ ನಿದ್ರಾಭಿಭವವಿಷಯೋಪಗಮನಕ್ಷಿತಿತಲಶಯನ-
ಪ್ರಸಾರಣಾನುಕರ್ಷಣಾದಿಭಿರ್ವಿಭಾವೈಃ ಸಮುತ್ಪದ್ಯತೇ
ನಿದ್ರಾಸಮುತ್ಥಮ್ । ತದುಚ್ಛ್ವಸಿತಂಸನ್ನಗಾತ್ರಾಕ್ಷಿನಿಮೀಲನ-
ಸರ್ವೇಂದ್ರಿಯ ಸಮ್ಮೋಹನೋತ್ಸ್ವಪ್ನಾಯಿತಾದಿಭಿರನುಭಾವೈರಭಿನಯೇತ್ ।  
ಅತ್ರಾರ್ಯೇ ಭವತಃ -
ನಿದ್ರಾಭಿಭವೇಂದ್ರಿಯೋಪರಮಣಮೋಹಾಇರ್ಹವೇತ್ಸುಪ್ತಮ್ ।  
ಅಕ್ಷಿನಿಮೀಲನೋಚ್ಛ್ವಸನೈಃ ಸ್ವಪ್ನಾಯಿತಜಲ್ಪಿತೈಃ ಕಾರ್ಯಃ ॥೭೫॥

ಸೋಚ್ಛ್ವಾಸೈರ್ನಿಃಶ್ವಾಸೈರ್ಮಂದಾಕ್ಷಿನಿಮೀಲನೇನ ನಿಶ್ಚೇಷ್ಟಃ ।  
ಸರ್ವೇಂದ್ರಿಯಸಮ್ಮೋಹಾತ್ಸುಪ್ತಂ ಸ್ವಪ್ನೈಶ್ಚ ಯುಂಜೀತ ॥೭೬॥

ವಿಬೋಧೋ ನಾಮ ಆಹಾರಪರಿಣಾಮನಿದ್ರಾಚ್ಛೇದಸ್ವಪ್ನಾಂತ-
ತೀವ್ರಶಬ್ದಶ್ರವಣಾದಿಭಿರ್ವಿಭಾವೈಃ ಸಮುತ್ಪದ್ಯತೇ ।  
ತಮಭಿನಯೇಜ್ಜೃಂಭಣಾಕ್ಷಿಪರಿಮರ್ದನಶಯನಮೋಕ್ಷಣಾದಿಭಿರನುಭಾವೈಃ ।  
ಅತ್ರಾರ್ಯಾ ಭವತಿ -
ಆಹಾರವಿಪರಿಣಾಮಾಚ್ಛಬ್ದಸ್ಪರ್ಶಾದಿಭಿಶ್ಚ ಸಂಭೂತಃ ।  
ಪ್ರತಿಬೋಧಸ್ತ್ವಭಿನೇಯೋ ಜೃಂಭಣವದನಾಕ್ಷಿಪರಿಮರ್ದೈಃ ॥೭೭॥

ಅಮರ್ಷೋ ನಾಮ ವಿದ್ಯೈಶ್ವರ್ಯಶೌರ್ಯಬಲಾಧಿಕೈರಧಿಕ್ಷಿಪ್ತಸ್ಯಾವಮಾನಿತಸ್ಯ ವಾ
ಸಮುತ್ಪದ್ಯತೇ । ತಮಭಿನಯೇಚ್ಛಿರಃಕಂಪನಪ್ರಸ್ವೇದನಾಧೋಮುಖಚಿಂತನ-
ಧ್ಯಾನಾಧ್ಯವಸಾಯೋಪಾಯಸಹಾಯಾನ್ವೇಷಣಾದಿಭಿರನುಭಾವೈಃ ।  
ಅತ್ರ ಶ್ಲೋಕೌ -
ಆಕ್ಷಿಪ್ತಾನಾಂ ಸಭಾಮಧ್ಯೇ ವಿದ್ಯಾಶೌರ್ಯಬಲಾಧಿಕೈಃ ।  
ನೄಣಾಮುತ್ಸಾಹಸಂಯೋಗಾದಮರ್ಷೋ ನಾಮ ಜಾಯತೇ ॥೭೮॥

ಉತ್ಸಾಹಾಧ್ಯವಸಾಯಾಭ್ಯಾಮಧೋಮುಖವಿಚಿಂತನೈಃ ।  
ಶಿರಃಪ್ರಕಂಪಸ್ವೇದಾದ್ಯೈಸ್ತಂ ಪ್ರಯುಂಜೀತ ಪಂಡಿತಃ ॥೭೯॥

ಅವಹಿತ್ಥಂ ನಾಮ ಆಕಾರಪ್ರಚ್ಛಾದನಾತ್ಮಕಮ್ । ತಚ್ಚ 
ಲಜಾಭಯಾಪಜಯ-
ಗೌರವಜೈಹ್ಮಯಾದಿಭಿರ್ವಿಭಾವಿಃ ಸಮುತ್ಪದ್ಯತೇ । 
ತಸ್ಯಾನ್ಯಥಾಕಥನಾವಲೋಕಿತ-
ಕಥಾಭಂಗಕೃತಕಧೈರ್ಯಾದಿಭಿರನುಭಾವೈರಭಿನಯಃ ಪ್ರಯೋಕ್ತವ್ಯಃ ।  
ಅತ್ರ ಶ್ಲೋಕೋ ಭವತಿ -
ಧಾರ್ಷ್ಟ್ಯಜೈಹ್ಮ್ಯಾದಿಸಂಭೀತಮವಹಿತ್ಥಂ ಭಯತ್ಮಕಮ್ ।  
ತಚ್ಚಾಗಣನಯಾ ಕಾರ್ಯಂ ನಾತೀವೋತ್ತರಭಾಷಣಾತ್ ॥೮೦॥

ಉಗ್ರತಾ ಆಮ ಚೌರ್ಯಾಭಿಗ್ರಹಾಣನೃಪಾಪರಾಧಾಸತ್ಪ್ರಲಾಪಾದಿಭಿರ್ವಿಭಾವೈಃ 
ಸಮುತ್ಪದ್ಯತೇ ।  
ತಾಂ ಚ ವಧಬಂಧನತಾಡನನಿರ್ಭತ್ಸನಾದಿಭಿರನುಭಾವೈರಭಿನಯೇತ್ ।  
ಅತ್ರಾರ್ಯಾ ಭವತಿ -
ಚೌರ್ಯಾಭಿಗ್ರಹನವಶಾನ್ನೃಪಾಪರಾಧಾದಥೋಗ್ರತಾ ಭವ್ತಿ ।  
ವಧಬಂಧತಾಡನಾದಿಭಿರನುಭಾವೈರಭಿನಯಸ್ತಸ್ಯಾಃ ॥೮೧॥

ಭವತಿ ಚಾತ್ರ ಶ್ಲೋಕಃ -
ನಾನಾಶಾತ್ರಾರ್ಥಬೋಧೇನ ಮತಿಃ ಸಂಜಾಯತೇ ನೃಣಾಮ್ ।  
ಶಿಷ್ಯೋಪದೇಶಾರ್ಥಕೃತಸ್ತಸ್ಯಾಸ್ತ್ವಭಿನಯೋ ಭವೇತ್ ॥೮೨॥

ವ್ಯಾಧಿರ್ನಾಮ ವಾತಪಿತ್ತಕಫಸನ್ನಿಪಾತಪ್ರಭವಃ । ತಸ್ಯ ಜ್ವರಾದಯೋ
ವಿಶೇಷಾಃ । ಜ್ವರಸ್ತು ದ್ವಿವಿಧಃ ಸಶೀತಃ ಸದಾಹಶ್ಚ ।  
ತತ್ರ ಸಶೀತೋ ನಾಮ ಪ್ರವೇಪಿತಸರ್ವಾಂಗೋಪ್ಕಂಪನನಿಕುಂಚನಾ-
ಗ್ನ್ಯಭಿಲಾಷರೋಮಾಂಚಹನುವಲನನಾಸಾವಿಕೂನನಮುಖ-
ಶೋಷಣಪರಿದೇವಿತಾದಿಭಿರನುಭಾವೈರಭಿನೇಯಃ । ಸದಾಹೋ ನಾಮ
ವಿಕ್ಷಿಪ್ತಾಂಗಕರಚರಣಭೂಮ್ಯಭಿಲಾಷಾನುಲೇಪನಶೀತಾಭಿ-
ಲಾಷಪರಿದೇವನಮುಖಶೋಷೋತ್ಕ್ರುಷ್ಟಾದಿಭಿರನುಭಾವೈಃ ।  
ಯೇ ಚಾನ್ಯೇ ವ್ಯಾಧಯಸ್ತೇಽಪಿ ಖಲು ಮುಖವಿಕೂಣನಗಾತ್ರ-
ಸ್ತಂಭಸ್ರಸ್ತಾಕ್ಷಿನಿಃಶ್ವಸನಸ್ತನಿತೋತ್ಕ್ರುಷ್ಟವೇಪನಾ-
ದಿಭಿರನುಭಾವೈರಭಿನೇಯಾಃ ।  
ಅತ್ರ ಶ್ಲೋಕೋ ಭವತಿ -
ಸಮಾಸತಸ್ತು ವ್ಯಾಧೀನಾಂ ಕರ್ತವ್ಯೋಽಭಿನಯೋ ಬುಧೈಃ ।  
ಸ್ರಸ್ತಾಂಗಗಾತ್ರವಿಕ್ಷೇಪೈಸ್ತಥಾ ಮುಖವಿಕೂಣನೈಃ ॥೮೩॥

ಉನ್ಮಾದೋ ನಾಮ ಇಷ್ಟಜನವಿಯೋಗವಿಭವನಾಶಾಭಿಘಾತ-
ವಾತಪಿತ್ತಶ್ಲೇಷ್ಮಪ್ರಕೋಪಾದಿಭಿರ್ವಿಭಾವೈರುತ್ಪದ್ಯತೇ ।  
ತಮನಿಮಿತ್ತಹಸಿತರುದಿತೋತ್ಕ್ರುಷ್ಟಾಸಂಬದ್ಧಪ್ರಲಾಪಶಯಿತೋಪವಿಷ್ಟೋತ್ಥಿತ-
ಪ್ರಧಾವಿತನೃತ್ತಗೀತಪಠಿತಭಸ್ಮಪಾಂಸ್ವವಧೂಲನತೃಣನಿರ್ಮಾಲ್ಯಕುಚೇಲ-
ಚೀರಘಟಕಕಪಾಲಶರಾವಾಭರಣಧಾರಣೋಪಭೋಗೈರನೇಕೈಶ್ಚಾನವಸ್ಥಿತೈಶ್ಚೇಷ್ಟಾ-
ನುಕರಣಾದಿಭಿರನುಭಾವೈರಭಿನಯೇತ್ ।  
ಅತ್ರಾರ್ಯೇ ಭವತಃ -
ಇಷ್ಟಜನವಿಭವನಾಶಾದಭಿಘಾತಾದ್ವಾತಪಿತ್ತಕಫಕೋಪಾತ್ ।  
ವಿವಿಧಾಚ್ಚಿತ್ತವಿಕಾರಾದುನ್ಮಾದೋ ನಾಮ ಸಂಭವತಿ ॥೮೪॥

ಅನಿಮಿತ್ತರುದಿತಹಸಿತೋಪವಿಷ್ಟಗೀತಪ್ರಧಾವಿತೋತ್ಕ್ರುಷ್ಟೈಃ ।  
ಅನ್ಯೈಶ್ಚ ವಿಕಾರೈರಕೃತೈರುನ್ಮಾದಂ ಸಂಪ್ರಯುಂಜೀತ ॥೮೫॥

ಮರಣಂ ನಾಮ ವ್ಯಾಧಿಜಮಭಿಘಾತಜಂಚ । ತತ್ರ 
ಯದಾಂತ್ರಯಕೃಚ್ಛೂಲದೋಷವೈಷಮ್ಯ-
ಗಂಡಪಿಟಕಜ್ವರವಿಷೂಚಿಕಾದಿಭಿರುತ್ಪದ್ಯತೇ ತದ್ವ್ಯಾಧಿಪ್ರಭವಮ್ ।  
ಅಭಿಘಾತಜಂ ತು 
ಶಸ್ತ್ರಾಹಿದಂಶವಿಷಪಾನಶ್ವಾಪದಗಜತುರಗರಥಪಶುಯಾನಪಾತ-
ವಿನಾಶಪ್ರಭವಮ್ । ಏತಯೋರಭಿನಯವಿಶೇಷಾನ್ವಕ್ಷ್ಯಾಮಃ -
ತತ್ರ ವ್ಯಾಧಿಜಂ ವಿಷಣ್ಣಗಾತ್ರಾವ್ಯಾಯತಾಂಗವಿಚೇಷ್ಟಿತನಿಮೀಲಿತನಯನ-
ಹಿಕ್ಕಾಶ್ವಾಸೋಪೇತಾನವೇಕ್ಷಿತಪರಿಜನಾವ್ಯಕ್ತಾಕ್ಷರಕಥನಾದಿಭಿರನುಭಾವೈರಭಿನಯೇತ್ 
।  
ಅತ್ರ ಶ್ಲೋಕೋ ಭವತಿ -
ವ್ಯಾಧೀನಾಮೇಕಭಾವೋ ಹಿ ಮರಣಾಭಿನಯಃ ಸ್ಮೃತಃ ।  
ವಿಷಣ್ಣಗಾತ್ರೈರ್ನಿಶ್ಚೇಷ್ಟೈರಿಂದ್ರಿಅಯೈಶ್ಚ ವಿವರ್ಜಿತಃ ॥೮೬॥

ಅಭಿಘಾತಜೇ ತು ನಾನಾಪ್ರಕಾರಾಭಿನಯವಿಶೇಷಾಃ। 
ಶಸ್ತ್ರಕ್ಷತಾಹಿದಷ್ಟವಿಷಪೀತ-
ಗಜಾದಿಪತಿತಶ್ವಾಪದಹತಾಃ । ಯಥಾ ತತ್ರ ಶಸ್ತ್ರಕ್ಷತೇ ತಾವತ್ಸಹಸಾ 
ಭೂಮಿಪತನವೇಪನ-
ಸ್ಫುರಣಾದಿಭಿರಭಿನಯಃ ಪ್ರಯೋಕ್ತವ್ಯಃ । ಅಹಿದಷ್ಟವಿಷಪೀತಯೋರ್ವಿಷಯೋಗೋ 
ಯಥಾ
ಕಾರ್ಶ್ಯವೇಪಥುವಿದಾಹಹಿಕ್ಕಾಫೇನಸ್ಕಂಧಭಂಗಜಡತಾಮರಣಾನೀತ್ಯಷ್ಟೌ 
ವಿಷವೇಗಾಃ ।  
ಅತ್ರ ಶ್ಲೋಕೌ ಭವತಃ -
ಕಾರ್ಶ್ಯಂ ತು ಪ್ರಥಮೇ ವೇಗೇ ದ್ವಿತೀಯೇ ವೇಪಥುರ್ಭವೇತ್ ।  
ದಾಹಂ ತೃತೀಯೇ ಹಿಕ್ಕಾಂ ಚ ಚತುರ್ಥೇ ಸಂಪ್ರಯೋಜಯೇತ್ ॥೮೭॥

ಫೇನಂಚ ಪಂಚಮೇ ಕುರ್ಯಾತ್ಷಷ್ಠೇ ಸ್ಕಂಧಸ್ಯ ಭಂಜನಮ್ ।  
ಜಡತಾಂ ಸಪ್ತಮೇ ಕುರ್ಯಾದಷ್ಟಮೇ ಮರಣಂ ಭವೇತ್ ॥೮೮॥

ಅತ್ರಾರ್ಯಾ ಭವತಿ -
ಶ್ವಾಪದಗಜತುರಗರಥೋದ್ಭವಂ ತು ಪಶುಯಾನಪತನಜಂ ವಾಽಪಿ ।  
ಶಾಸ್ತ್ರಕ್ಷತವತ್ಕುರ್ಯಾದನವೇಕ್ಷಿತಗಾತ್ರಸಂಚಾರಮ್ ॥೮೯॥

ಇತ್ಯೇವ ಮರಣಂ ಜ್ಞೇಯಂ ನಾನಾವಸ್ಥಾಂತರಾತ್ಮಕಮ್ ।  
ಪ್ರಯೋಕ್ತವ್ಯಂ ಬುಧೈಃ ಸಮ್ಯಗ್ಯಥಾ ಭವಾಂಗಚೇಷ್ಟಿತೈಃ ॥೯೦॥

ತ್ರಾಸೋ ನಾಮ ವಿದ್ಯುದುಲ್ಕಾಶನಿಪಾತನಿರ್ಘಾತಾಂಬುಧರಮಹಾಸತ್ತ್ವಪಶು-
ರವಾದಿಭಿರ್ವಿಭಾವೈರುತ್ಪದ್ಯತೇ । ತಮಭಿನಯೇತ್ಸಂಕ್ಷಿಪ್ತಾಂಗೋತ್ಕಂಪನವೇಪಥು-
ಸ್ತಂಭರೋಮಾಂಚಗದ್ಗದಪ್ರಲಾಪಾದಿಭಿರನುಭಾವೈಃ ।  
ಅತ್ರ ಶ್ಲೋಕೋ ಭವತಿ -
ಮಹಾಭೈರವನಾದದ್ಯೈಸ್ತ್ರಾಸಃ ಸಮುಪಜಾಯತೇ ।  
ಸ್ರಸ್ತಾಂಗಾಕ್ಷಿನಿಮೇಷೈಶ್ಚ ತಸ್ಯ ತ್ವಭಿನಯೋ ಭವೇತ್ ॥೯೧॥

ವಿತರ್ಕೋ ನಾಮ ಸಂದೇಹವಿಮರ್ಶವಿಪ್ರತಿಪತ್ತ್ಯಾದಿಭಿರ್ವಿಭಾವೈರುತ್ಪದ್ಯತೇ । 
ತಮಭಿನ-
ಯೇದ್ವಿವಿಧವಿಚಾರಿತಪ್ರಶ್ನಸಂಪ್ರಧಾರಣಮಂತ್ರಸಂಗೂಹನಾದಿಭಿರನುಭಾವೈಃ 
।  
ಅತ್ರ ಶ್ಲೋಕೋ ಭವತಿ -
ವಿಚಾರಣಾದಿಸಂಭೂತಃ ಸಂದೇಹಾತಿಶಯಾತ್ಮಕಃ ।  
ವಿತರ್ಕಃ ಸೋಽಭಿನೇಯಸ್ತು ಶಿರೋಭ್ರೂಕ್ಷೇಪಕಂಪನೈಃ ॥೯೨॥

ಏವಮೇತೇ ತ್ರಯಸ್ತ್ರಿಂಶದ್ವ್ಯಭಿಚಾರಿಣೋ ಭಾವಾ ದೇಶಕಾಲಾವಸ್ಥಾ-
ನುರೂಪ್ಯೇಣಾಮಗತಪರಗತಮಧ್ಯಸ್ಥಾ ಉತ್ತಮಮಧ್ಯಮಾಧಮೈಃ
ಸ್ತ್ರೀಪುಂಸೈಃ ಸ್ವಪ್ರಯೋಗವಶಾದುಪಪಾದ್ಯಾ ಇತಿ ।  
ತ್ರಯಸ್ತ್ರಿಂಶದಿಮೇ ಭಾವಾ ವಿಜ್ಞೇಯಾ ವ್ಯಭಿಚಾರಿಣಃ ।  
ಸಾತ್ತ್ವಿಕಾಂಸ್ತು ಪುನರ್ಭಾವಾನ್ಪ್ರವಕ್ಷ್ಯಾಮ್ಯನುಪೂರ್ವಶಃ ॥೯೩॥

ಅತ್ರಾಹ - ಕಿಮನ್ಯೇ ಭಾವಾಃ ಸತ್ತ್ವೇನ ವಿನಾಽಭಿನೀಯಂತೇ ಯಸ್ಮಾದುಚ್ಯತೇ
ಏತೇ ಸಾತ್ತ್ವಿಕಾ ಇತಿ । ಅತ್ರೋಚ್ಯತೇ -
ಇಹ ಹಿ ಸತ್ತ್ವಂ ನಾಮ ಮನಃಪ್ರಭವಮ್ । ತಚ್ಚ ಸಮಾಹಿತಮನಸ್ತ್ವಾದುಚ್ಯತೇ 
।  
ಮನಸಃ ಸಮಾಧೌ ಸತ್ತ್ವನಿಷ್ಪತ್ತಿರ್ಭವತಿ । ತಸ್ಯ ಚ ಯೋಽಸೌ ಸ್ವಭಾವೋ
ರೋಮಾಂಚಾಶ್ರುವೈವರ್ಣ್ಯಾದಿಲಕ್ಷಣೋ ಯಥಾಭಾವೋಪಗತಃ ಸ ನ 
ಶಕ್ಯೋಽನ್ಯಮನಸಾ
ಕರ್ತುಮಿತಿ । ಲೋಕಸ್ವಭಾವಾನುಕರಣತ್ವಾಚ್ಚ ನಾಟ್ಯಸ್ಯ ಸತ್ತ್ವಮೀಪ್ಸಿತಮ್ ।  
ಕೋ ದೃಷ್ಟಾಂತಃ - ಇಹ ಹಿ ನಾಟ್ಯಾಧರ್ಮಿಪ್ರವೃತ್ತಾಃ ಸುಖದುಃಖಕೃತಾ 
ಭಾವಾಸ್ತಥಾ
ಸತ್ತ್ವವಿಶುದ್ಧಾಃ ಕಾರ್ಯಾ ಯಥಾ ಸರೂಪಾ ಭವಂತಿ । ತತ್ರ ದುಃಖಂ ನಾಮ 
ರೋದನಾತ್ಮಕಂ
ತತ್ಕಥಮದುಃಖಿತೇನ ಸುಖಂ ಚ ಪ್ರಹರ್ಷಾತ್ಮಕಮಸುಖಿತೇನ ವಾಭಿನೇಯಮ್ ।  
ಏತದೇವಾಸ್ಯ ಸತ್ತ್ವಂ ಯತ್ ದುಃಖಿತೇನ ಸುಖಿತೇನ ವಾಽಶ್ರುರೋಮಾಂಚೌ 
ದರ್ಶಿಯಿತವ್ಯೌ
ಇತಿ ಕೃತ್ವಾ ಸಾತ್ತ್ವಿಕಾ ಭಾವಾ ಇತ್ಯಭಿವ್ಯಾಖ್ಯಾತಾಃ । ತ ಇಮೇ -
ಸ್ತಂಭಃ ಸ್ವೇದೋಽಥ ರೋಮಾಂಚಃ ಸ್ವರಭೇದೋಽಥ ವೇಪಥುಃ ।  
ವೈವರ್ಣ್ಯಮಶ್ರುಪ್ರಲಯ ಇತ್ಯಷ್ಟೌ ಸಾತ್ತ್ವಿಕಾ ಮತಾಃ ॥೯೪॥

ಅತ್ರಾರ್ಯಾಃ । ತತ್ರ -
ಕ್ರೋಧಭಯಹರ್ಷಲಜಾದುಃಖಶ್ರಮರೋಗತಾಪಘಾತೇಭ್ಯಃ ।  
ವ್ಯಾಯಾಮಕ್ಲಮಧರ್ಮೈಃ ಸ್ವೇದಃ ಸಂಪೀಡನಾಚ್ಚೈವ ॥೯೫॥

ಹರ್ಷಭಯಶೋಕವಿಸ್ಮಯವಿಷಾದರೋಷಾದಿಸಂಭವಃ ಸ್ತಂಭಃ ।  
ಶೀತಭಯಹರ್ಷರೋಷಸ್ಪರ್ಶಜರಾರೋಗಜಃ ಕಂಪಃ ॥೯೬॥

ಆನಂದಾಮರ್ಷಾಭ್ಯಾಂ ಧೂಮಾಂಜನಜೃಂಭಣಾದ್ಭಯಾಚ್ಛೋಕಾತ್ ।  
ಅನಿಮೇಷಪ್ರೇಕ್ಷಣತಃ ಶೀತಾದ್ರೋಗಾದ್ಭವೇದಶ್ರು ॥೯೭॥

ಶೀತಕ್ರೋಧಭಯಶ್ರಮರೋಗಕ್ಲಮತಾಪಜಂ ಚ ವೈವರ್ಣ್ಯಮ್ ।  
ಸ್ಪರ್ಶಭಯಶೀತಹರ್ಷಾತ್ ಕ್ರೋಧಾದ್ರೋಗಾಚ್ಚ ರೋಮಾಂಚಃ ॥೯೮॥

ಸ್ವರಭೇದೋ ಭಯಹರ್ಷಕ್ರೋಧಜರಾರೌಕ್ಷ್ಯರೋಗಮದಜನಿತಃ ।  
ಶ್ರಮಮೂರ್ಛಮದನಿದ್ರಾಭಿಘಾತಮೋಹಾದಿಭಿಃ ಪ್ರಲಯಃ ॥೯೯॥

ಏವಮೇತೇ ಬುಧೈರ್ಜ್ಞೇಯಾ  ಭಾವಾ ಹ್ಯಷ್ಟೌ ತು ಸಾತ್ತ್ವಿಕಾಃ ।  
ಕರ್ಮ ಚೈಷಾಂ ಪ್ರವಕ್ಷ್ಯಾಮಿ ರಸಭಾವಾನುಭಾವಕಮ್ ॥೧೦೦॥

ನಿಃಸಂಜ್ಞೋ ನಿಷ್ಪ್ರಕಂಪಶ್ಚ ಸ್ಥಿತಃ ಶೂನ್ಯಜಡಾಕೃತಿಃ ।  
ಸ್ಕನ್ನಗಾತ್ರತಯಾ ಚೈವ ಸ್ತಂಭಂ ತ್ವಭಿನಯೇದ್ಬುಧಃ ॥೧೦೧॥

ವ್ಯಜನಗ್ರಹಣಾಚ್ಚಾಪಿ ಸ್ವೇದಾಪನಯನೇನ ಚ ।  
ಸ್ವೇದಸ್ಯಾಭಿನಯೋ ಯೋಜ್ಯಸ್ತಥಾ ವಾತಾಭಿಲಾಷತಃ ॥೧೦೨॥

ಮುಹುಃ ಕಂಟಿಕಿತತ್ವೇನ ತಥೋಲ್ಲುಕಸನೇನ ಚ ।  
ಪುಲಕೇನ ಚ ರೋಮಾಂಚಂ ಗಾತ್ರಸ್ಪರ್ಶೇನ ದರ್ಶಯೇತ್ ॥೧೦೩॥

ಸ್ವರಭೇದೋಽಭಿನೇತವ್ಯೋ ಭಿನ್ನಗದ್ಗದನಿಸ್ವನೈಃ ।  
ವೇಪನಾತ್ಸ್ಫುರಣಾತ್ಕಂಪಾದ್ವೇಪಥುಂ ಸಂಪ್ರದರ್ಶಯೇತ್ ॥೧೦೪॥

ಮುಖವರ್ಣಪರಾವೃತ್ತ್ಯಾ ನಾಡೀಪೀಡನಯೋಗತಃ ।  
ವೈವರ್ಣ್ಯಮಭಿನೇತವ್ಯಂ ಪ್ರಯತ್ನಾತ್ತದ್ಧಿ ದುಷ್ಕರಮ್ ॥೧೦೫॥

ಬಾಷ್ಪಾಂಬುಪ್ಲುತನೇತ್ರತ್ವಾನ್ನೇತ್ರಸಂಮಾರ್ಜನೇನ ಚ ।  
ಮುಹುರಶ್ರುಕಣಾಪಾತೈರಸ್ರಂ ತ್ವಭಿನಯೇದ್ಬುಧಃ ॥೧೦೬॥

ನಿಶ್ಚೇಷ್ಟೋ ನಿಷ್ಪ್ರಕಂಪತ್ವಾದವ್ಯಕ್ತಶ್ವಸಿತಾದಪಿ ।  
ಮಹೀನಿಪತನಾಚ್ಚಾಪಿ ಪ್ರಲಯಾಭಿನಯೋ ಭವೇತ್ ॥೧೦೭॥

ಏಕೋನಪಂಚಾಶದಿಮೇ ಯಥಾವದ್ಭಾವಾಸ್ತ್ರ್ಯವಸ್ಥಾ ಗದಿತಾ ಮಯೇಹ ।  
ಭೂಯಶ್ಚ ಯೇ ಯತ್ರ ರಸೇ ನಿಯೋಜ್ಯಾಸ್ತಾನ್ ಶ್ರೋತುಮರ್ಹಂತಿ ಚ ವಿಪ್ರಮುಖ್ಯಾಃ 
॥೧೦೮॥

[ ಅತ್ರ ಶ್ಲೋಕಾಃ -
ಶಂಕಾವ್ಯಾಧಿಸ್ತಥಾಗ್ಲಾನಿಶ್ಚಿಂತಾಸೂಯಾ ಭಯಂ ತಥಾ ।  
ವಿಸ್ಮಯಶ್ಚ ವಿತರ್ಕಶ್ಚ ಸ್ತಂಭಶ್ಚಪಲತಾ ತಥಾ ॥

ರೋಮಾಂಚಹರ್ಷೌ ನಿದ್ರಾ ಚ ತಥೋನ್ಮಾದಮದಾವಪಿ ।  
ಸ್ವೇದಶ್ಚೈವಾವಹಿತ್ಥಂ ಚ ಪ್ರಲಯೋ ವೇಪಥುಸ್ತಥಾ ॥

ವಿಷಾದಶ್ರಮನಿರ್ವೇದಾ ಗರ್ವಾವೇಗೌ ಧೃತಿಃ ಸ್ಮೃತಿಃ ।  
ಮತಿರ್ಮೋಹೋ ವಿಬೋಧಶ್ಚ ಸುಪ್ತಮೌತ್ಸುಕ್ಯವರ್ಜಿತೇ ॥

ಕ್ರೋಧಾಮರ್ಷೌ ಚ ಹಾಸಶ್ಚ ಶೋಕೋಽಪಸ್ಮಾರ ಏವ ಚ ।  
ದೈನ್ಯಂ ಚ ಮರಣಂ ಚೈವ ರತಿರುತ್ಸಾಹಸಂಯುತಾ ॥

ತ್ರಾಸವೈವರ್ಣ್ಯರುದಿತೈಃ ಸ್ವರಭೇದಃ ಶಮೋಽಪಿ ಚ ।  
ಜಡತಾ ಚ ತಥಾ ಷಟ್ ಚ ಚತ್ವಾರಿಂಶತ್ಪ್ರಕೀರ್ತಿತಾಃ ॥]
ಆಲಸ್ಯೌಗ್ರ್ಯಜುಗುಪ್ಸಾಖ್ಯೈರೇವಂ ಭಾವೈಸ್ತು ವರ್ಜಿತಾಃ ।  
ಉದ್ಭಾವಯಂತಿ ಶೃಂಗಾರಂ ಸರ್ವೇ ಭಾವಾಃ ಸ್ವಸಂಜ್ಞಯಾ ॥೧೦೯॥

[ ಯಥಾಽವಸರಮೇತೇ ಹಿ ಸ್ಥಾಯಿಸಂಚಾರಿಸತ್ತ್ವಜಾಃ ।  
ಉದ್ದೀಪಯಂತಿ ಶೃಂಗಾರಂ ರಸಮಾಸಾದ್ಯ ಸಂಜ್ಞಿತಮ್ ॥]
ಗ್ಲಾನಿಃ ಶಂಕಾ ಹ್ಯಸೂಯಾ ಚ ಶ್ರಮಶ್ಚಪಲತಾ ತಥಾ ।  
ಸುಪ್ತಂ ನಿದ್ರಾವಹಿತ್ಥಂ ಚ ಹಾಸ್ಯೇ ಭಾವಾಃ ಪ್ರಕೀರ್ತಿತಾಃ ॥೧೧೦॥

ನಿರ್ವೇದಶ್ಚೈವ ಚಿಂತಾ ಚ ದೈನ್ಯಂ ಗ್ಲಾನ್ಯಾಸ್ರಮೇವ ಚ
ಜಡತಾ ಮರಣಂ ಚೈವ ವ್ಯಾಧಿಶ್ಚ ಕರುಣೇ ಸ್ಮೃತಾಃ ॥೧೧೧॥

ಗರ್ವೋಽಸೂಯಾ ಮದೋತ್ಸಾಹಾವಾವೇಗೋಽಮರ್ಷ ಏವ ಚ ।  
ಕ್ರೋಧಶ್ಚಪಲತೌಗ್ರ್ಯಂ ಚ ವಿಜ್ಞೇಯಾ ರೌದ್ರಸಂಭವಾಃ ॥೧೧೨॥

ಅಸಮ್ಮೋಹಸ್ತಥೋತ್ಸಾಹ ಆವೇಗೋ ಹರ್ಷ ಏವ ಚ ।  
ಮತಿಶ್ಚೈವ ತಥೋಗ್ರತ್ವಮಮರ್ಷೋ ಮದ ಏವ ಚ ॥೧೧೩॥

ರೋಮಾಂಚಃ ಸ್ವರಭೇದಶ್ಚ ಕ್ರೋಧೋಽಸೂಯಾ ಧೃತಿಸ್ತಥಾ ।  
ಗರ್ವಶ್ಚೈವ ವಿತರ್ಕಶ್ಚ ವೀರೇ ಭಾವಾ ಭವಂತಿ ಹಿ ॥೧೧೪॥

ಸ್ವೇದಶ್ಚ ವೇಪಥುಶ್ಚೈವ ರೋಮಾಂಚೋ ಗದ್ಗದಸ್ತಥಾ ।  
ತ್ರಾಸಶ್ಚ ಮರಣಶ್ಚೈಅವ ವೈವರ್ಣ್ಯಂ ಚ ಭಯಾನಕೇ ॥೧೧೫॥

ಅಪಸ್ಮಾರಸ್ತಥೋನ್ಮಾದೋ ವಿಷಾದೋ ಮದ ಏವ ಚ ।  
ಮೃತ್ಯುರ್ವ್ಯಾಧಿರ್ಭಯಂ ಚೈವ ಭಾವಾ ಬೀಭತ್ಸಸಂಶ್ರಯಾಃ ॥೧೧೬॥

ಸ್ತಂಭಃ ಸ್ವೇದಶ್ಚ ಮೋಹಶ್ಚ ರೋಮಾಂಚೋ ವಿಸ್ಮಯಸ್ತಥಾ ।  
ಆವೇಗೋ ಜಡತಾ ಹರ್ಷೋ ಮೂರ್ಛಾ ಚೈವಾದ್ಭುತಾಶ್ರಯಾಃ ॥೧೧೭॥

ಯೇ ತ್ವೇತೇ ಸಾತ್ತ್ವಿಕಾ ಭಾವಾ ನಾನಾಭಿನಯಸಂಶ್ರಿತಾಃ ।  
ರಸೇಷ್ವೇತೇಷು ಸರ್ವೇ ತೇ ಜ್ಞೇಯಾ ನಾಟ್ಯಪ್ರಯೋಕ್ತೃಭಿಃ ॥೧೧೮॥

ನ ಹ್ಯೇಕರಸಜಂ ಕಾವ್ಯಂ ಕಿಂಚಿದಸ್ತಿ ಪ್ರಯೋಗತಃ ।  
ಭಾವೋ ವಾಪಿ ರಸೋ ವಾಪಿ ಪ್ರವೃತ್ತಿರ್ವೃತ್ತಿರೇವ ಚ ॥೧೧೯॥

[ ಬಹೂನಾಂ ಸಮವೇತಾನಾಂ ರೂಪಂ ಯಸ್ಯ ಭವೇದ್ಬಹು ।  
ಸ ಮಂತವ್ಯೋ ರಸಃ ಸ್ಥಾಯೀ ಶೇಷಾಃ ಸಂಚಾರಿಣೋ ಮತಾಃ ॥

ದೀಪಯಂತಃ ಪ್ರವರ್ತಂತೇ ಯೇ ಪುನಃ ಸ್ಥಾಯಿನಂ ರಸಮ್ ।  
ತೇ ತು ಸಂಚಾರಿಣೋ ಜ್ಞೇಯಾಸ್ತೇ ಹಿ ಸ್ಥಾಯಿತ್ವಮಾಗತಾಃ ॥

ವಿಭಾವಾನುಭಾವಯುತೋ ಹ್ಯಂಗವಸ್ತುಸಮಾಶ್ರಯಃ ।  
ಸಂಚಾರಿಭಿಸ್ತು ಸಂಯುಕ್ತಃ ಸ್ಥಾಯ್ಯೇವ ತು ರಸೋ ಭವೇತ್ ॥

ಸ್ಥಾಯೀ ಸತ್ತ್ವಾತಿರೇಕೇಣ ಪ್ರಯೋಕ್ತವ್ಯಃ ಪ್ರಯೋಕ್ತೃಭಿಃ ।  
ಸಂಚಾರ್ಯಾಕಾರಮಾತ್ರೇಣ ಸ್ಥಾಯೀ ಯಸ್ಮಾದವಸ್ಥಿತಃ ॥

ಯೇ ತ್ವೇತೇ ಸಾತ್ತ್ವಿಕಾ ಭಾವಾ ನಾನಾಭಿನಯಯೋಜಿತಾಃ ।  
ರಸೇಷ್ವೇತೇಷು ಸರ್ವೇಷು ತೇ ಜ್ಞೇಯಾ ನಾಟ್ಯಕೋವಿದೈಃ ॥

ನ ಹ್ಯೇಕರಸಜಂ ಕಾವ್ಯಂ ನೈಕಭಾವೈಕವೃತ್ತಿಕಮ್ ।  
ವಿಮರ್ದೇ ರಾಗಮಾಯಾತಿ ಪ್ರಯುಕ್ತಂ ಹಿ ಪ್ರಯತ್ನತಃ ॥

ಭಾವಾ ವಾಽಪಿ ರಸಾ ವಾಽಪಿ ಪ್ರವೃತ್ತಿರ್ವೃತ್ತಿರೇವ ವಾ ।  
ಬೀಭತ್ಸಾದ್ಭುತಶಾಂತಾನಾಂ ತ್ರೈವಿಧ್ಯಂ ನಾತ್ರ ಕಥ್ಯತೇ ॥

ಷಣ್ಣಾಂ ರಸಾನಾಂ ತ್ರೈವಿಧ್ಯಂ ನಾನಾಭಾವಾರಸಾನ್ವಿತಮ್ ।  
ಸತ್ತ್ವಪ್ರಯೋಜಿತೋ ಹ್ಯರ್ಥಃ ಪ್ರಯೋಗೋಽತ್ರ ವಿರಾಜತೇ ॥

ವಿದಿತ್ವಾ ಹಿ ವಿರಾಜಂತೇ ಲೋಕೇ ಚಿತ್ರಂ ಹಿ ದುರ್ಲಭಮ್ ॥]
ನಾನಾಭಾವಾರ್ಥಸಂಪನ್ನಾಃ ಸ್ಥಾಯಿಸತ್ತ್ವಾಭಿಚಾರಿಣಃ ।  
ಪುಷ್ಪಾವಕೀರ್ಣಾಃ ಕರ್ತವ್ಯಾಃ ಕಾವ್ಯೇಷು ಹಿ ರಸಾ ಬುಧೈಃ ॥೧೨೦॥

ಏವಂ ರಸಾಶ್ಚ ಭಾವಾಶ್ಚ ವ್ಯವಸ್ಥಾ ನಾಟಕೇ ಸ್ಮೃತಾಃ ।  
ಯ ಏವಮೇತಾಂಜಾನಾತಿ ಸ ಗಚ್ಛೇತ್ಸಿದ್ಧಿಮುತ್ತಮಾಮ್ ॥೧೨೧॥

ಇತಿ ಶ್ರೀಭಾರತೀಯೇ ನಾಟ್ಯಶಾಸ್ತ್ರೇ ಭಾವವ್ಯಂಜಕೋ ನಾಮ ಸಪ್ತಮೋಽಧ್ಯಾಯಃ ॥

---

[← Previous](chapter_6.md) | [Next →](chapter_8.md)
