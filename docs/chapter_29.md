# ನಾಟ್ಯಶಾಸ್ತ್ರ ಅಧ್ಯಾಯ ೨೯ ತತಾತೋದ್ಯವಿಧಾನಮ್ 

## ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್

### ಅಥ ಏಕೋನತ್ರಿಂಶತ್ತಮೋಽಧ್ಯಾಯಃ    
ಷಡ್ಜೋದೀಚ್ಯವತೀ ಚೈವ ಷಡ್ಜಮಧ್ಯಾ ತಥೈವ ಚ ।  
ಮಧ್ಯಪಂಚಮಬಾಹುಲ್ಯಾತ್ ಕಾರ್ಯಾ ಶೃಂಗಾರಹಾಸ್ಯಯೋಃ ॥೧॥

ಷಾಡ್ಜೀ ತ್ವಥಾರ್ಷಭೀ ಚೈವ ಸ್ವಸ್ವರಾಂಶಪರಿಗ್ರಹಾತ್ ।  
ವೀರರೌದ್ರಾದ್ಭುತೇಷ್ವೇತೇ ಪ್ರಯೋಜ್ಯೇ ಗಾನಯೋಕ್ತೃಭಿಃ ॥೨॥

ನಿಷಾದೇಽಂಶೇ ತು ನೈಷಾದೀ  ಗಾಂಧಾರೇ ಷಡ್ಜಕೈಶಿಕೀ ।  
ಕರುಣೇ ತು ರಸೇ ಕಾರ್ಯಾ ಜಾತಿಗಾನವಿಶಾರದೈಃ ॥೩॥

ಧೈವತೀ ಧೈವತಾಂಶೇ ತು ಬೀಭತ್ಸೇ ಸಭಯಾನಕೇ ।  
ಧ್ರುವಾವಿಧಾನೇ ಕರ್ತವ್ಯಾ ಜಾತಿರ್ಗಾನೇ ಪ್ರಯತ್ನತಃ ।  
ರಸಂ ಕಾರ್ಯಮವಸ್ಥಾಂ ಚ ಜ್ಞಾತ್ವಾ ಯೋಜ್ಯಾ ಪ್ರಯೋಕ್ತೃಭಿಃ ।  
ಷಡ್ಜಗ್ರಾಮಾಶ್ರಿತಾ ಹ್ಯೇತಾಃ ಪ್ರಯೋಜ್ಯಾ ಜಾತಯೋ ಬುಧೈಃ ॥೪॥

ಅತಃ ಪರಂ ಪ್ರವಕ್ಷ್ಯಾಮಿ ಮಧ್ಯಮಗ್ರಾಮಸಂಶ್ರಯಾಃ ।  
ಗಾಂಧಾರೀರಕ್ತಗಾಂಧಾರ್ಯೌ ಗಾಂಧಾರಾಂಶೋಪಪತ್ತಿತಃ ।  
ಕರುಣೇ ತು ರಸೇ ಕಾರ್ಯೇ ನಿಷಾದೇಽಂಶೇ ತಥೈವ ಚ ॥೫॥

ಮಧ್ಯಮಾ ಪಂಚಮೀ ಚೈವ ನಂದಯಂತೀ ತಥೈವ ಚ ।  
ಗಾಂಧಾರಪಂಚಮೀ ಚೈವ ಮಧ್ಯಮೋದೀಚ್ಯವಾ ತಥಾ ।  
ಮಧ್ಯಮಪಂಚಮಬಾಹುಲ್ಯಾತ್ ಕಾರ್ಯಾಃ ಶೃಂಗಾರಹಾಸ್ಯಯೋಃ ॥೬॥

ಕಾರ್ಮಾರವೀ ತಥಾ ಚಾಂಧ್ರೀ ಗಾಂಧಾರೋದೀಚ್ಯವಾ ತಥಾ ।  
ವೀರೇ ರೌದ್ರೇಽದ್ಭುತೇ ಕಾರ್ಯಾಃ ಷಡ್ಜರ್ಷಭಾಂಶಯೋಜಿತಾಃ ।  
ಕೈಶಿಕೀ ಧೈವತಾಂಶೇ ತು ಬೀಭತ್ಸೇ ಸಭಯಾನಕೇ ॥೭॥

ಏಕೈವ ಷಡ್ಜಮಧ್ಯಾ ಜ್ಞೇಯಾ ಸರ್ವರಸಸಂಶ್ರಯಾ ಜಾತಿಃ ।  
ತಸ್ಯಾಸ್ತ್ವಂಶಾಃ ಸರ್ವೇ ಸ್ವರಾಸ್ತು ವಿಹಿತಾಃ ಪ್ರಯೋಗವಿಧೌ ॥೮॥

ಯೋ ಯದಾ ಬಲವಾನ್ ಯಸ್ಮಿನ್ ಸ್ವರೋ ಜಾತಿಸಮಾಶ್ರಯಾತ್ ।  
ತತ್ಪ್ರವೃತ್ತಂ ರಸೇ ಕಾರ್ಯಂ ಗಾನಂ ಗೇಯೇ ಪ್ರಯೋಕ್ತೃಭಿಃ ॥೯॥

ಮಧ್ಯಪಂಚಮಭೂಯಿಷ್ಠಂ ಗಾನಂ ಶೃಂಗಾರಹಾಸ್ಯಯೋಃ ।  
ಷಡ್ಜರ್ಷಭಪ್ರಾಯಕೃತಂ ವೀರರೌದ್ರಾದ್ಭುತೇಷು ಚ ॥೧೦॥

ಗಾಂಧಾರಃ ಸಪ್ತಮಶ್ಚಾಯಂ ಕರುಣೇ ಗಾನಮಿಷ್ಯತೇ ।  
ತಥಾ ಧೈವತಭೂಯಿಷ್ಠಂ ಬೀಭತ್ಸೇ ಸಭಯಾನಕೇ ॥೧೧॥

ಏಕೈವ ಷಡ್ಜಮಧ್ಯಾ ವಿಜ್ಞೇಯಾಖಿಲರಸಾಶ್ರಯಾ ಜಾತಿಃ ।  
ತಸ್ಯಾಸ್ತ್ವಂಶಾಃ ಸರ್ವೇ ಸ್ವರಾಶ್ಚ ವಿಹಿತಾಃ ಪ್ರಯೋಗವಿಧೌ ॥೧೨॥

ಸರ್ವೇಷ್ವಂಶೇಷು ರಸಾ ನಿಯಮವಿಧಾನೇನ ಸಂಪ್ರಯೋಕ್ತವ್ಯಾಃ ।  
ಕಾಕಲ್ಯಂತರವಿಹಿತಾ ವಿಶೇಷಯುಕ್ತಾಸ್ತು ಬಲವಂತಃ ।  
ಏವಮೇತಾ ಬುಧೈರ್ಜ್ಞೇಯಾ ಜಾತಯೋ ನಾಟ್ಯಸಂಶ್ರಯಾಃ ॥೧೩॥

ಪಾಠ್ಯಪ್ರಯೋಗವಿಹಿತಾನ್ ಸ್ವರಾಂಶ್ಚಾಪಿ ನಿಬೋಧತ ।  
ಹಾಸ್ಯಶೃಂಗಾರಯೋಃ ಕಾರ್ಯೌ ಸ್ವರೌ ಮಧ್ಯಮಪಂಚಮೌ ।  
ಷಡ್ಜರ್ಷಭೌ ಚ ಕರ್ತವ್ಯೌ ವೀರರೌದ್ರಾದ್ಭುತೇಷ್ವಥ ॥

ಗಾಂಧಾರಶ್ಚ ನಿಷಾದಶ್ಚ ಕರ್ತವ್ಯೌ ಕರುಣೇ ರಸೇ ।  
ಧೈವತಶ್ಚ ಪ್ರಯೋಗಜ್ಞೈರ್ಬೀಭತ್ಸೇ ಸಭಯಾನಕೇ ॥

ಅತ ಊರ್ಧ್ವಂ ಪ್ರವಕ್ಷ್ಯಾಮಿ ವರ್ಣಾಲಂಕಾರಲಕ್ಷಣಮ್ ।  
ಆರೋಹೀ ಚಾವರೋಹೀ ಚ ಸ್ಥಾಯಿಸಂಚಾರಿಣೌ ತಥಾ ।  
ವರ್ಣಾಶ್ಚತ್ವಾರ ಏವೈತೇ ಹ್ಯಲಂಕಾರಾಸ್ತದಾಶ್ರಯಾಃ ॥೧೪॥

ಆರೋಹಂತಿ ಸ್ವರಾ ಯತ್ರಾರೋಹೀತಿ ಸ ತು ಸಂಜ್ಞಿತಃ ।  
ಯತ್ರ ಚೈವಾವರೋಹಂತಿ ಸೋಽವರೋಹೀ ಪ್ರಕೀರ್ತಿತಃ ॥೧೫॥

ಸ್ಥಿರಾಃ ಸ್ವರಾಃ ಸಮಾ ಯತ್ರ ಸ್ಥಾಯೀ ವರ್ಣಃ ಸ ಉಚ್ಯತೇ ।  
ಸಂಚರಂತಿ ಸ್ವರಾ ಯತ್ರ ಸ ಸಂಚಾರೀತಿ ಕೀರ್ತಿತಃ ॥೧೬॥

ಶಾರೀರಸ್ವರಸಂಭೂತಾಸ್ತ್ರಿಸ್ಥಾನಗುಣಗೋಚರಾಃ ।  
ಚತ್ವಾರೋ ಲಕ್ಷಣೋಪೇತಾ ವರ್ಣಾಸ್ತತ್ರ ಪ್ರಕೀರ್ತಿತಾಃ ॥೧೭॥

ಏವಂ ಲಕ್ಷಣಸಂಯುಕ್ತಂ ಯದಾ ವರ್ಣೋಽನುಕರ್ಷತಿ ।  
ತದಾ ವರ್ಣಸ್ಯ ನಿಷ್ಪತ್ತಿರ್ಜ್ಞೇಯಾ ಸ್ವರಸಮುದ್ಭವಾ ॥೧೮॥

ಏತೇ ವರ್ಣಾಸ್ತು ವಿಜ್ಞೇಯಾಶ್ಚತ್ವಾರೋ ಗೀತಯೋಜಕಾಃ ।  
ಏತಾನ್ ಸಮಾಶ್ರಿತಾನ್ ಸಮ್ಯಗಲಂಕಾರಾನ್ ನಿಬೋಧತ ॥೧೯॥

ಪ್ರಸನ್ನಾದಿಃ ಪ್ರಸನ್ನಾಂತಃ ಪ್ರಸನ್ನಾದ್ಯಂತ ಏವ ಚ ।  
ಪ್ರಸನ್ನಮಧ್ಯಶ್ಚ ತಥಾ ಕ್ರಮರೇಚಿತ ಏವ ಚ ।  
ಪ್ರಸ್ತಾರಶ್ಚ ಪ್ರಸಾದಶ್ಚ ಸಪ್ತೈತೇ ಸ್ಥಾಯಿವರ್ಣಗಾಃ ॥೨೦॥

ಅಥ ಸಂಚಾರಿಜಾನ್ ಭೂಯಃ ಕೀರ್ತ್ಯಮಾನಾನ್ನಿಬೋಧತ ।  
ಮಂದ್ರಸ್ತಥಾ ಪ್ರಸನ್ನಾದಿಃ ಪ್ರೇಂಖಿತೋ ಬಿಂದುರೇವ ಚ ।  
ಸನ್ನಿವೃತ್ತಃ ಪ್ರವೃತ್ತಶ್ಚ ರೇಚಿತಃ ಕಂಪಿತಃ ಸಮಃ ॥೨೧॥

ಕುಹರಶ್ಚೈವ ವೇಣುಶ್ಚ ರಂಚಿತೋ ಹ್ಯವಲೋಕಿತಃ ।  
ಆವರ್ತಕಃ ಪರಾವೃತ್ತಃ ಸಂಚಾರಿಣ್ಯಶ್ಚತುರ್ದಶ ॥೨೨॥

ನಿಷ್ಕರ್ಷೋಭ್ಯುಚಯಶ್ಚೈವ ಹಸಿತೋ ಬಿಂದುರೇವ ಚ ।  
ಪ್ರೇಂಖೋಲಿತಸ್ತಥಾಕ್ಷಿಪ್ತೋ ವಿಸ್ತೀರ್ಣೋದ್ಧಟಿತಸ್ತಥಾ ॥೨೩॥

ಹ್ರಾದಮಾನಃ ಸಂಪ್ರದಾನಃ ಸಂಧಿಃ ಪ್ರಚ್ಛಾದನಸ್ತಥಾ ।  
ಪ್ರಸನ್ನಾದಿಃ ಪ್ರಸನ್ನಾಂತ ಇತ್ಯಾರೋಹೇ ತ್ರಯೋದಶ ॥೨೪॥

ವಿಧೂತಶ್ಚ ತ್ರಿವರ್ಣಶ್ಚ ತಥೋದ್ವಾಹಿತ ಏವ ಚ ।  
ಉದ್ಗೀತಶ್ಚ ತಥಾ ವೇಣಿರ್ವಿಜ್ಞೇಯಾ ಹ್ಯವರೋಹಿಣಃ ॥೨೫॥

ಸಪ್ತರೂಪಗತಾ ಜ್ಞೇಯಾ ಅಲಂಕಾರಾ ಬುಧೈಸ್ತ್ವಿಮೇ ।  
ನೈತೇ ಸರ್ವೇ ಧ್ರುವಾಸ್ವಿಷ್ಟಾಃ ಶ್ರುತಿವರ್ಣಪ್ರಕರ್ಷಣಾತ್ ॥೨೬॥

ನ ಹಿ ವರ್ಣಪ್ರಕರ್ಷಸ್ತು ಧ್ರುವಾಣಾಂ ಸಿದ್ಧಿರಿಷ್ಯತೇ ।  
ಶ್ಯೇನೋ ವಾಪ್ಯಥವಾ ಬಿಂದುರ್ಯೇ ಚಾನ್ಯೇತಿ ಪ್ರಕರ್ಷಿಣಃ ॥೨೭॥

ತೇ ಧ್ರುವಾಣಾಂ ಪ್ರಯೋಗೇಷು ನ ಕಾರ್ಯಾಃ ಸ್ವಪ್ರಮಾಣತಃ ।  
ತದ್ಧ್ರುವಾಣಾಂ ಪ್ರಯೋಗೇ ತು ಕಾರ್ಯಾ ಹ್ಯಾರೋಹಿಣಃ ಸ್ವರಾಃ ॥೨೮॥

ಯಸ್ಮಾದರ್ಥಾನುರೂಪಾ ಹಿ ಧ್ರುವಾ ಕಾರ್ಯಾರ್ಥದರ್ಶಿಕಾ ।  
ವರ್ಣಾನಾಂ ತು ಪುನಃ ಕಾರ್ಯಂ ಕೃಶತ್ವಂ ಪದಸಂಶ್ರಯಮ್ ॥೨೯॥

ಯೇಽತ್ರ ಪ್ರಯೋಗೇ ಗಚ್ಛಂತಿ ತಾಂಶ್ಚ ವರ್ಣಾನ್ ನಿಬೋಧತ ।  
ಪ್ರಸನ್ನಾದಿಃ ಪ್ರಸನ್ನಾಂತಃ ಪ್ರಸನ್ನಾದ್ಯಂತ ಏವ ಚ ॥೩೦॥

ಪ್ರಸನ್ನಮಧ್ಯಮಶ್ಚೈವ ಬಿಂದುಃ ಕಂಪಿತರೇಚಿತೌ ।  
ತಾರಶ್ಚೈವ ಹಿ ಮಂದ್ರಶ್ಚ ತಥಾ ತಾರತರಃ ಪುನಃ ।  
ಪ್ರೇಂಖೋಲಿತಸ್ತಾರಮಂದ್ರೋ ಮಂದ್ರತಾರಃ ಸಮಸ್ತಥಾ ॥೩೧॥

ಸನ್ನಿವೃತ್ತಃ ಪ್ರವೃತ್ತಶ್ಚ ಪ್ರಸಾದೋಽಪಾಂಗ ಏವ ಚ ।  
ಊರ್ಮಿಃ ಪ್ರೇಂಖೋಽವಲೋಕಶ್ಚ ಇತ್ಯೇತೇ ಸರ್ವವರ್ಣಗಾಃ ॥೩೨॥

ಸ್ಥಾಯಿವರ್ಣಾದೃತೇ ಚೈಷಾಂ ಸಂಪ್ರವಕ್ಷ್ಯಾಮಿ ಲಕ್ಷಣಮ್ ।  
ಕ್ರಮಶೋ ದೀಪಿತೋ ಯಃ ಸ್ಯಾತ್ ಪ್ರಸನ್ನಾದಿಃ ಸ ಕಥ್ಯತೇ ॥೩೩॥

ವ್ಯಸ್ತೋಚ್ಚಾರಿತ ಏವೈಷ ಪ್ರಸನ್ನಾಂತೋ ವಿಧೀಯತೇ ।  
ಆದ್ಯಂತಯೋಃ ಪ್ರಸನ್ನತ್ವಾತ್ ಪ್ರಸನ್ನಾದ್ಯಂತ ಇಷ್ಯತೇ ॥೩೪॥

ಪ್ರಸನ್ನಮಧ್ಯೋ ಮಧ್ಯೇ ತು ಪ್ರಸನ್ನತ್ವಾದುದಾಹೃತಃ ।  
ಸರ್ವಸಾಮ್ಯಾತ್ ಸಮೋ ಜ್ಞೇಯಃ ಸ್ಥಿತಸ್ತ್ವೇಕಸ್ವರೋಽಪಿ ಯಃ ॥೩೫॥

ಆದಿಮಧ್ಯಲಯೋ ಯತ್ರ ಸ ಚೋರ್ಮಿರಿತಿ ಸಂಜ್ಞಿತಃ ।  
ಶ್ರುತಯೋಽಂತ್ಯಾದ್ ದ್ವಿತೀಯಸ್ಯ ಮೃದುಮಧ್ಯಾಯತಾಃ ಸ್ವರಾಃ ॥೩೬॥

ಆಯತತ್ವಂ ಭವೇನ್ನೀಚೇ ಮೃದುತ್ವಂ ತು ವಿಪರ್ಯಯೇ ।  
ಸ್ವೇ ಸ್ವರೇ ಮಧ್ಯಮತ್ವಂ ಚ ಮೃದುಮಧ್ಯಮಯೋಸ್ತಥಾ ।  
ದೀಪ್ತಾಯತೇ ಕರುಣಾನಾಂ ಶ್ರುತೀನಾಮೇಷ ನಿಶ್ಚಯಃ ॥೩೭॥

ಬಿಂದುರೇಕಕಲೋ ಜ್ಞೇಯಃ ಕಂಪಿತಶ್ಚ ಕಲಾದ್ವಯಮ್ ।  
ಗತಾಗತಪ್ರವೃತ್ತೋ ಯಃ ಸ ಪ್ರೇಂಖೋಲಿತ ಇಷ್ಯತೇ ॥೩೮॥

ಯಸ್ತು ಕಂಠೇ ಸ್ವರೋಽಧಃ ಸ್ಯಾತ್ ಸ ತು ತಾರಃ ಪ್ರಕೀರ್ತಿತಃ ।  
ಉರೋಗತಸ್ತಥಾ ಮಂದ್ರೋ ಮೂರ್ಧ್ನಿ ತಾರತರಸ್ತಥಾ ॥೩೯॥

ಕ್ರಮಾಗತಸ್ತು ಯಸ್ತಾರಃ ಷಷ್ಠಃ ಪಂಚಮ ಏವ ವಾ ।  
ತಾರಮಂದ್ರಪ್ರಸನ್ನಸ್ತು ಜ್ಞೇಯೋ ಮಂದ್ರಗತಃ ಸ ಚ ॥೪೦॥

ಲಂಘಯಿತ್ವಾ ಪರಾನ್ ಮಂದ್ರಾತ್ ಪರಾಂ ತಾರಗತಿಂ ಗತಃ ।  
ಮಂದ್ರತಾರಪ್ರಸನ್ನಸ್ತು ವಿಜ್ಞೇಯೋ ಹ್ಯವರೋಹಣಾತ್ ॥೪೧॥

ಪ್ರಸನ್ನಾಂತಃ ಸ್ವರೋ ಯತ್ರ ಪ್ರಸಾದಃ ಸ ತು ಸಂಜ್ಞಿತಃ ।  
ಅಪಾಂಗಕಿಸ್ತು ವಿಜ್ಞೇಯಃ ಸ್ವರಾಣಾಮಥ ಸಂಚರಾತ್ ॥೪೨॥

ರೇಚಿತಃ ಶಿರಸಿ ಜ್ಞೇಯಃ ಕಂಪಿತಂ ತು ಕಲಾತ್ರಯಮ್ ।  
ಕಂಠೇ ನಿರುದ್ಧಪವನಃ ಕುಹರೋ ನಾಮ ಜಾಯತೇ ॥೪೩॥

ಏವಮೇತೇ ತ್ವಲಂಕಾರಾ ವಿಜ್ಞೇಯಾ ವರ್ಣಸಂಶ್ರಯಾಃ ।  
ಅಥ ಗೀತೀಃ ಪ್ರವಕ್ಷ್ಯಾಮಿ ಛಂದೋಽಕ್ಷರಸಮನ್ವಿತಾಃ ॥೪೪॥

ಶಶಿನಾ ರಹಿತೇವ ನಿಶಾ ವಿಜಲೇವ ನದೀ ಲತಾ ವಿಪುಷ್ಪೇವ ।  
ಅವಿಭೂಷಿತೇವ ಚ ಸ್ತ್ರೀ ಗೀತಿರಲಂಕಾರಹೀನಾ ಸ್ಯಾತ್ ॥೪೫॥

ಪ್ರಥಮಾ ಮಾಗಧೀ ಜ್ಞೇಯಾ ದ್ವಿತೀಯಾ ಚಾರ್ಧಮಾಗಧೀ ।  
ಸಂಭಾವಿತಾ ತೃತೀಯಾ ತು ಚತುರ್ಥೀ ಪೃಥುಲಾ ಸ್ಮೃತಾ ॥೪೬॥

ತ್ರಿನಿವೃತ್ತಪ್ರಗೀತಾ ಯಾ ಗೀತಿಃ ಸಾ ಮಾಗಧೀ ಸ್ಮೃತಾ ।  
ಅರ್ಧತಃ ಸನ್ನಿವೃತ್ತಾ ಚ ವಿಜ್ಞೇಯಾ ಹ್ಯರ್ಧಮಾಗಧೀ ॥೪೭॥

ಸಂಭಾವಿತಾ ಚ ವಿಜ್ಞೇಯಾ ಗುರ್ವಕ್ಷರಸಮನ್ವಿತಾ ।  
ಪೃಥುಲಾಖ್ಯಾ ಚ ವಿಜ್ಞೇಯಾ ನಿತ್ಯಂ ಲಘ್ವಕ್ಷರಾನ್ವಿತಾ ॥೪೮॥

ಏತಾಸ್ತು ಗೀತಯೋ ಜ್ಞೇಯಾ ಧ್ರುವಾಯೋಗಂ ವಿನೈವ ಹಿ ।  
ಗಾಂಧರ್ವ ಏವ ಯೋಜ್ಯಾಸ್ತು ನಿತ್ಯಂ ಗಾನಪ್ರಯೋಕ್ತೃಭಿಃ ॥೪೯॥

ಗೀತಯೋ ಗದಿತಾಃ ಸಮ್ಯಗ್ ಧಾತೂಂಶ್ಚೈವ ನಿಬೋಧತ ।  
ವಿಸ್ತಾರಃ ಕರಣಶ್ಚ ಸ್ಯಾದಾವಿದ್ಧೋ ವ್ಯಂಜನಸ್ತಥಾ ।  
ಚತ್ವಾರೋ ಧಾತವೋ ಜ್ಞೇಯಾ ವಾದಿತ್ರಕರಣಾಶ್ರಯಾಃ ॥೫೦॥

ಸಂಘಾತಜೋಽಥ ಸಮವಾಯಜಶ್ಚ ವಿಸ್ತಾರಜೋಽನುಬಂಧಕೃತಃ ।  
ಜ್ಞೇತಶ್ಚತುಷ್ಪ್ರಕಾರೋ ಧಾತುರ್ವಿಸ್ತಾರಸಂಜ್ಞಶ್ಚ ॥೫೧॥

ವಿಧಯಸ್ತು ಸ್ಮೃತಾಸ್ತಸ್ಯ ಪೂರ್ವಂ ವಿಸ್ತಾರ ಏವ ಚ ।  
ಸಂಘಾತಸಮವಾಯೌ ತು ವಿಜ್ಞೇಯೌ ತೌ ದ್ವಿಅತ್ರಿಕೌ ॥೫೨॥

ಪೂರ್ವಶ್ಚತುರ್ವಿಧಸ್ತತ್ರ ಪಶ್ಚಿಮೋಽಷ್ಟವಿಧಃ ಸ್ಮೃತಃ ।  
ಕರಣಾನಾಂ ವಿಶೇಷೇಣ ವಿಜ್ಞೇಯೌ ತೌ ಪೃಥಕ್ ಪೃಥಕ್ ॥೫೩॥

ಅಧಶ್ಚೋರ್ಧ್ವಂ ಚ ವಿಜ್ಞೇಯಾವಧರೋತ್ತರಜೌ ಸ್ವರೌ ।  
ಸಂಘಾತಜೋ ವಿಧಿಸ್ತ್ವೇಷ ವಿಜ್ಞೇಯೋ ವಾದನಂ ಪ್ರತಿ ॥೫೪॥

ದ್ವಿರುತ್ತರೋ ದ್ವಿರಧರಸ್ತ್ವಧರಾದಿಶ್ಚೋತ್ತರಾವಸಾನಶ್ಚ ।  
ಜ್ಞೇಯಸ್ತಥೋತ್ತರಾದಿಃ ಪುನರಪ್ಯಧರಾವಸಾನಶ್ಚ ॥೫೫॥

ಸಮವಾಯಜಸ್ತಥಾ ಸ್ಯಾತ್ ತ್ರಿರುತ್ತರಸ್ತ್ರಿರಧರಶ್ಚ ವಿಜ್ಞೇಯಃ ।  
ದ್ವಿರಧರೋತ್ತರಾಧರಾಂತೋ ದ್ವಿರಧರಶ್ಚೋತ್ತರವಿರಾಮಶ್ಚ ॥೫೬॥

ಉತ್ತರಮುಖೋ ದ್ವಿರಧರೋ ದ್ವಿರುತ್ತರಾವಸಾನಶ್ಚ ।  
ಮಧ್ಯೋತ್ತರೋ ದ್ವಿರಧರೋ ದ್ವಿರುತ್ತರೋಽಪ್ಯಧರಮಧ್ಯಶ್ಚ ॥೫೭॥

ಅನುಬಂಧಸ್ತು ಜ್ಞೇಯೋ ವ್ಯಾಸಸಮಾಸಾಚ್ಚ ನಿಯತಮೇಷಾಂ ಹಿ ।  
ಏವಂ ಚತುರ್ದಶವಿಧೋ ವಿಸ್ತಾರೋ ಧಾತುರಾಖ್ಯಾತಃ ॥೫೮॥

ರಿಭಿತೋಚ್ಚಯನೀರಿಭಿತೋ ಹ್ರಾದಸ್ತು ತಥಾನುಬಂಧಃ ಸ್ಯಾತ್ ।  
ಪಂಚವಿಧೋ ವಿಜ್ಞೇಯೋ ವೀಣಾವಾದ್ಯೇ ಕರಣಧಾತುಃ ॥೫೯॥

ತ್ರಿಕಪಂಚಸಪ್ತನವಕೈರ್ಯಥಾಕ್ರಮಂ ಸಂಯುತೋ ಭವೇದ್ವಾದ್ಯೇ ।  
ಸರ್ವೈರನುಬಂಧಕೃತೈರ್ಗುರ್ವಂತಃ ಸ್ಯಾತ್ ಕರಣಧಾತುಃ ॥೬೦॥

ಕ್ಷೇಪಃ ಪ್ಲುತೋಽತಿಪಾತೋಽತಿಕೀರ್ಣಮನುಬಂಧಸಂಜ್ಞಿತಶ್ಚೈವ ।  
ಆವಿದ್ಧೋ ವಿಷ್ಟೋ ಯೋ ಧಾತುರ್ವೈ ಪಂಚವಿಧ ಏವ ॥೬೧॥

ದ್ವಿತ್ರಿಚತುಷ್ಕನವಕೈಃ ಪ್ರಹಾರೈಃ ಕ್ರಮಶಃ ಕೃತೈಃ ।  
ಆವಿದ್ಧಧಾತುರ್ವಿಜ್ಞೇಯಃ ಸಾನುಬಂಧವಿಭೂಷಿತಃ ॥೬೨॥

ವ್ಯಂಜನಧಾತೋಃ ಪುಷ್ಪಂ ಕಲತಲನಿಷ್ಕೋಟಿತಂ ತಥೋದ್ಧೃಷ್ಟಮ್ ।  
ರೇಫೋಽನುಬಂಧಸಂಜ್ಞೋಽನುಸ್ವನಿತಂ ಬಿಂದುರವಮೃಷ್ಟಮ್ ॥೬೩॥

ಕನಿಷ್ಠಾಂಗುಷ್ಠಸಂಯುಕ್ತಂ ಪುಷ್ಪಮಿತ್ಯಭಿಸಂಜ್ಞಿತಮ್ ।  
ಅಂಗುಷ್ಠಾಭ್ಯಾಂ ಸಮಂ ತಂತ್ರ್ಯೋಃ ಸ್ಪರ್ಶನಂ ಯತ್ ಕಲಂ ತು ತತ್ ॥೬೪॥

ವಾಮೇನ ಪೀಡನಂ ಕೃತ್ವಾ ದಕ್ಷಿಣೇನಾಹತಿಸ್ತಲೇ ।  
ಸವ್ಯಾಂಗುಷ್ಠಪ್ರಹಾರಸ್ತು ನಿಷ್ಕೋಟಿತಮಿಹೋಚ್ಯತೇ ॥೬೫॥

ಪ್ರಹಾರೋ ವಾಮತರ್ಜನ್ಯಾ ಉದ್ಧೃಷ್ಟಮಿತಿ ಸಂಜ್ಞಿತಮ್ ।  
ಸರ್ವಾಂಗುಲಿಸಮಾಕ್ಷೇಪೋ ರೇಫ ಇತ್ಯಭಿಸಂಜ್ಞಿತಃ ।೬೬॥

ತಲಸ್ಥಾನೇಽಧಸ್ತಂತ್ರೀಣಾಮನುಸ್ವನಿತಮುಚ್ಯತೇ ।  
ಗುರ್ವಕ್ಷರಕೃತಾ ತಂತ್ರೀ ಬಿಂದುರಿತ್ಯಭಿಸಂಜ್ಞಿತಃ ॥೬೭॥

ಕನಿಷ್ಠಾಂಗುಷ್ಠಕಾಭ್ಯಾಂ ತು ದಕ್ಷಿಣಾಭ್ಯಾಮಧೋಮುಖಮ್ ।  
ತಂತ್ರೀಷು ತ್ರಿಪ್ರಹಾರಂ ಚಾಪ್ಯವಮೃಷ್ಟಂ ಪ್ರಕೀರ್ತಿತಮ್ ॥೬೮॥

ವ್ಯಾಸಸಮಾಸಾದೇಷಾಮನುಬಂಧಃ ಸಾರ್ವಧಾತುಕೋ ಜ್ಞೇಯಃ ।  
ಇತಿ ದಶವಿಧಃ ಪ್ರಯೋಜ್ಯೋ ವೀಣಾಯಾಂ ವ್ಯಂಜನೋ ಧಾತುಃ ॥೬೯॥

ಇತ್ಯೇತೇ ಧಾತವಃ ಪ್ರೋಕ್ತಾಶ್ಚತ್ವಾರೋ ಲಕ್ಷಣಾನ್ವಿತಾಃ ।  
ತಿಸೃಣಾಮಪಿ ವೃತ್ತೀನಾಂ ಯೇಷು ವಾದ್ಯಂ ಪ್ರತಿಷ್ಠಿತಮ್ ॥೭೦॥

ತಿಸ್ರಸ್ತು ವೃತ್ತಯಶ್ಚಿತ್ರಾದಕ್ಷಿಣಾವೃತ್ತಿಸಂಜ್ಞಿತಾಃ ।  
ವಾದ್ಯಗೀತೋಭಯಗುಣಾ ನಿರ್ದಿಷ್ಟಾಂತಾ ಯಥಾಕ್ರಮಮ್ ॥೭೧॥

ತಿಸ್ರೋ ಗೀತಿವೃತ್ತಯಃ ಪ್ರಾಧಾನ್ಯೇನ ಗ್ರಾಹ್ಯಾಃ । ಚಿತ್ರಾ ವೃತ್ತಿರ್ದಕ್ಷಿಣಾ ಚೇತಿ
। ತಾಸಾಂ ತಾಲಗೀತಿಲಯಯತಿಮಾರ್ಗಪ್ರಾಧಾನ್ಯಾನಿ ಯಥಾಸ್ವಂ ವ್ಯಂಜಕಾನಿ
ಭವಂತಿ । ತತ್ರ ಚಿತ್ರಾಯಾಂ
ಸಂಕ್ಷಿಪ್ತವಾದ್ಯತಾಲದ್ರುತಲಯಸಮಾಯತ್ಯ್ನಾಗತಗ್ರಹಾಣಾಂ ಪ್ರಾಧಾನ್ಯಮ್ । ತಥಾ
ವೃತ್ತೌ ಗೀತವಾದಿತ್ರದ್ವಿಕಲಾತಾಲಮಧ್ಯಲಯಸ್ರೋತೋಗತಾಯತಿಸಮಗ್ರಹಮಾರ್ಗಾಣಾಂ
ಪ್ರಾಧಾನ್ಯಮ್ । ದಕ್ಷಿಣಾಯಾಂ
ಗೀತಿಚತುಷ್ಕಲತಾಲವಿಲಂಬಿತಲಯಗೋಪುಚ್ಛಾಯತ್ಯತೀತಗ್ರಹಮಾರ್ಗಾಣಾಂ
ಪ್ರಾಧಾನ್ಯಮ್ ।  
ಸರ್ವಾಸಾಮೇವ ವೃತ್ತೀನಾಂ ಲಲಿತಾದ್ಯಾಸ್ತು ಜಾತಯಃ ।  
ಧಾತುಭಿಃ ಸಹ ಸಂಯುಕ್ತಾ ಭವಂತಿ ಗುಣವತ್ತರಾಃ ॥೭೨॥

ಏತೇಷಾಂ ಧಾತೂನಾಂ ಸಮವಾಯಾಜ್ಜಾತಯಸ್ತು ಜಾಯಂತೇ ।  
ಸ್ಯಾದುದಾತ್ತಲಲಿತರಿಭಿತಘನಸಂಜ್ಞಾಶ್ಚತಸ್ರಸ್ತು ॥೭೩॥

ತತ್ರೋದಾತಾ ವಿಸ್ತಾರಧಾತುವಿಷಯಾ ಹ್ಯುದಾತ್ತತ್ವಾತ್ ।  
ಲಲಿತಾ ವ್ಯಂಜನಧಾತೋರ್ಲಲಿತತ್ವಾದೇವ ಸಂಪ್ರಯೋಕ್ತವ್ಯಾ ॥೭೪॥

ಆವಿದ್ಧಧಾತುವಿಷಯಾ ರಿಭಿತಾ ಲಘುಸಂಚಯಾದ್ ವಿನಿರ್ದಿಷ್ಟಾ ।  
ಕರಣವಿಷಯಾ ಚ ಘನಸಂಜ್ಞಾ ಗುರುಲಘುಸಂಚಯಾತ್ತು ಸ್ಯಾತ್ ॥೭೫॥

ತ್ರಿವಿಧಂ ಗೀತೇ ಕಾರ್ಯಂ ವಾದ್ಯಂ ವೀಣಾಸಮುದ್ಭವಂ ತಜ್ಜ್ಞೈಃ ।  
ತತ್ತ್ವಂ ಹ್ಯನುಗತಮೋಘಃ ಸ್ಥಾನೈಕಕರಣಸಮಾಯುಕ್ತಾಃ ॥೭೬॥

ಲಯತಾಲವರ್ಣಪದಯತಿಗೀತ್ಯಕ್ಷರಭಾವಕಂ ಭವೇತ್ ತತ್ತ್ವಮ್ ।  
ಗೀತಂ ತು ಯದನುಗಚ್ಛತ್ಯನುಗತಮಿತಿ ತದ್ಭವೇದ್ವಾದ್ಯಮ್ ॥೭೭॥

ಆವಿದ್ಧಕರಣಬಹುಲಂ ಹ್ಯುಪರ್ಯುಪರಿಪಾಣಿಕಂ ದ್ರುತಲಯಂ ಚ ।  
ಅನಪೇಕ್ಷಿತಗೀತಾರ್ಥಂ ವಾದ್ಯಂ ತ್ವೋಘೇ ವಿಧಾತವ್ಯಮ್ ॥೭೮॥

ಏವಂ ಜ್ಞೇಯಾ ವೈಣೇ ವಾದ್ಯವಿಧಾನೇ ತು ಧಾತವಸ್ತಜ್ಜ್ಞೈಃ ।  
ಲಕ್ಷ್ಯಾಮ್ಯತಃ ಪರಮಹಂ ನಿರ್ಗೀತವಿಧಾನಸಮವಾಯಮ್ ॥೭೯॥

ಆಶ್ರಾವಣಾ ತಥಾಽರಂಭೋ ವಕ್ತ್ರಪಾಣಿಸ್ತಥೈವ ಚ ।  
ಸಂಖೋಟನಾ ತಥಾ ಕಾರ್ಯಂ ಪುನಶ್ಚ ಪರಿಘಟ್ಟನಾ ॥೮೦॥

ಮಾರ್ಗಾಸಾರಿತಮೇತತ್ ಸ್ಯಾಲ್ಲೀಲಾಕೃತಮಥಾಪಿ ಚ ।  
ಆಸಾರಿತಾನಿ ಚ ತಥಾ ತ್ರಿಪ್ರಕಾರಕೃತಾನಿ ತು ॥೮೧॥

ಏತಾನಿ ತು ಬಹಿರ್ಗೀತಾನ್ಯಾಹುರ್ವಾದ್ಯವಿದೋ ಜನಾಃ ।  
ಸತಾಲಾನಿ ಹ್ಯತಾಲಾನಿ ಚಿತ್ತವೃತ್ತೌ ಕೃತಾನಿ ತು ॥೮೨॥

ಪ್ರಯೋಜನಂ ಚ ವಿಜ್ಞೇಯಂ ಪೂರ್ವರಂಗವಿಧಿಂ ಪ್ರತಿ ।  
ಏತೇಷಾಂ ಸಂಪ್ರವಕ್ಷ್ಯಾಮಿ ಲಕ್ಷಣಂ ಸನಿದರ್ಶನಮ್ ॥೮೩॥

ಆಸ್ರಾವಣಾ ನಾಮ ।  
ವಿಸ್ತಾರಧಾತುವಿಹಿತೈಃ ಕರಣೈಃ ಪ್ರವಿಭಾಗಶೋ ದ್ವಿರಭ್ಯಸ್ತೈಃ ।  
ದ್ವಿಶ್ಚಾಪಿ ಸನ್ನಿವೃತ್ತೈಃ ಕರಣೋಪಚಯೈಃ ಕ್ರಮೇಣ ಸ್ಯಾತ್ ॥೮೪॥

ಗುರುಣೀ ತ್ವಾದಾವೇಕಾದಶಕಂ ಚತುರ್ದಶಂ ಸಪಂಚದಶಮ್ ।  
ಸಚತುರ್ವಿಂಶಕಮೇವಂ ದ್ವಿಗುಣೀಕೃತಮೇತದೇವ ಸ್ಯಾತ್ ॥೮೫॥

ಲಘುನೀ ಗುರು ಚೈವ ಸ್ಯಾದಥಾಷ್ಟಮಂ ಗುರು ಭವೇತ್ತಥಾ ಚ ಪುನಃ ।  
ಷಟ್ ಚ ಲಘೂನಿ ತತೋಽಂತ್ಯೇ ಗುರ್ವಾದ್ಯಾಶ್ರಾವಣಾಯಾಂ ತು ॥೮೬॥

ತ್ರಿಃಶಮ್ಯೋಪರಿಪಾಣೌ ತಾಲಾವಪ್ಯೇವಮೇವ ಚೈಕಿಕವಾನ್ ।  
ಸಮಪಾಣೌ ದ್ವೇ ಶಮ್ಯೇ ತಾಲಾವಪ್ಯೇವಮೇವಾಥ ॥೮೭॥

ಭೂಯಃ ಶಮ್ಯಾತಾಲಾವವಪಾಣಾವುತ್ತರಸ್ಥಾ ಚೈವ ।  
ಚಂಚತ್ಪುಟಸ್ತಥಾ ಸ್ಯಾದೇವಂ ಹ್ಯಾಶ್ರಾವಣಾತಾಲಃ ॥೮೮॥

ಅತ್ರೋದಾಹರಣಮ್ ।  
ಜ಼್ಹಂಟುಂ ಜಗತಿ ಯವಲಿತಕ ಜಂಬುಕ ಝಂಟುಂ ತಿತಿ ಚ ಲಘು ಚ ಝಂಟುಮ್ ।  
ದಿಂಗಲೇ ಗಣಪತಿಪಶುಪತಿಜಂಬುಕ ದಿಂಗಲೇ ವರಭುಜ ದಿಗಿನಗಿ ಚಾ ।  
ತಿತಿ ಚಾದಿನಿ ನಿಗಿಚಾ ಪಶುಪತಿ ನೀತಿಚಾ ॥

ಅಥಾರಂಭಃ ।  
ದೀರ್ಘಾಣ್ಯಾದಾವಷ್ಟೌ ದ್ವಾದಶ ಚ ಲಘೂನಿ ನೈಧನಂ ಚೈವ ।  
ಚತ್ವಾರಿ ಗುರೂಣಿ ತಥಾ ಹ್ರಸ್ವಾನ್ಯಷ್ಟೌ ಚ ದೀರ್ಘಂ ಚ ॥೮೯॥

ಲಘುಸಂಜ್ಞಾನಿ ಚತುರ್ಧಾ ನಿಧನಂ ದ್ವಿಗುಣೀಕೃತಾನಿ ದೀರ್ಘೇ ದ್ವೇ ।  
ಅಷ್ಟೌ ಲಘೂನಿ ನೈಧನಮಿತ್ಯಾರಂಭೇಽಕ್ಷರವಿಧಾನಮ್ ॥೯೦॥

ಅತ್ರೋದಾಹರಣಮ್ ।  
ಜ಼್ಹಂಟುಂ ಝಂಟುಂ ಝಂಟುಂ ಝಂಟುಂ ಜಗತಿ ಯವಲಿತಕ ದಿಗಿನಿಗಿಚಾ ।  
ದಿಂಗ್ಲೇ ದಿಂಗ್ಲೇ ತಿತಿ ಝಝಲಕುಚಝಲಜಂಬುಕ ತಿತಿಚಾ ।  
ಗಣಪತಿ ಸುರಪತಿ ಪಶುಪತಿ ಚಾ ॥

ಅಸ್ಯ ತು ವಾದ್ಯಮ್ ।  
ಕಾರ್ಯಂ ತ್ರಿಪರ್ವರಹಿತೈರುದ್ವಹನೈರಪ್ಯಥ ಸಮವರೋಹೈಃ ।  
ತಲರಿಭಿತಹ್ರಾದಯುತೈಃ ಕರಣೈರ್ವಿಸ್ತಾರಭೂಯಿಷ್ಠೈಃ ॥

ಅಪಚಯಯುಕ್ತೈರ್ದ್ವಿಸ್ತ್ರಿಸ್ತಥಾ ನಿವೃತ್ತೈರ್ದ್ವಿರಭ್ಯಸ್ತೈಃ ।  
ಆರಂಭೋಽಪ್ಯವತರಣಸ್ತ್ರಿಪರ್ವಯುಕ್ತೈಶ್ಚ ಕರ್ತವ್ಯಃ ॥

ತಾಲಸ್ತ್ರಿಕಲಸ್ತ್ವಾದೌ ಶಮ್ಯೈಕಕಲಾ ಕಲಾದ್ವಯೇ ತಾಲಃ ।  
ದ್ವಿಕಲಾ ಚ ಪುನಃ ಶಮ್ಯಾ ತಾಲೋ ದ್ವಿಕಲಶ್ಚ ಕರ್ತವ್ಯಃ ॥೯೧॥

ತ್ರಿಕಲಶ್ಚ ಸನ್ನಿಪಾತಃ ಪುನಃ ಪಿತಾಪುತ್ರಕಶ್ಚ ಷಟ್ಪೂರ್ವಃ ।  
ಚಂಚತ್ಪುಟಸ್ತಥಾ ಸ್ಯಾದಾರಂಭೇ ತಾಲಯೋಗಸ್ತು ॥೯೨॥

ಅಸ್ಯ ತು ವಾದ್ಯಮ್ ।  
ಕಾರ್ಯಂ ತ್ರಿಪರ್ವರಹಿತೈರುದ್ವಹನೈರಪ್ಯಥ ಸಮವರೋಹೈಃ ।  
ತಲರಿಭಿತಹ್ರಾದಯುತೈಃ ಕರಣೈರ್ವಿಸ್ತಾಭೂಯಿಷ್ಠೈಃ ॥೯೩॥

ಅಪಚಯಯುಕ್ತೈರ್ದ್ವಿಸ್ತ್ರಿಸ್ತಥಾ ನಿವೃತ್ತೈರ್ದ್ವಿರಭ್ಯಸ್ತೈಃ ।  
ಆರಂಭೋಽಪ್ಯವತರಣಸ್ತ್ರಿಪರ್ವಯುಕ್ತೈಶ್ಚ ಕರ್ತವ್ಯಃ ॥೯೪॥

ಅಥ ವಕ್ತ್ರಪಾಣಿಃ ।  
ಗುರೂಣಿ ಪಂಚ ಹ್ರಸ್ವಾನಿ ಷಡ್ಗುರುಶ್ಚ ಚತುರ್ಗುಣಃ ।  
ಗುರುಣೀ ದ್ವೇ ಲಘು ತ್ವೇಕಂ ಚತ್ವಾರ್ಯಥ ಗುರೂಣಿ ಹಿ ॥೯೫॥

ಚತ್ವಾರ್ಯಥ ಲಘೂನಿ ಸ್ಯುಸ್ತ್ರೀಣಿ ದೀರ್ಘಾಣಿ ಚೈವ ಹಿ ।  
ಲಘೂನ್ಯಷ್ಟೌ ಚ ದೀರ್ಘಂ ಚ ವಕ್ತ್ರಪಾಣೌ ಭವೇದ್ವಿಧಿಃ ॥೯೬॥

ಅತ್ರೋದಾಹರಣಮ್ ।  
ದಿಂಗಲೇ ಝಂಟುಂ ಜಂಬುಕ ಜಗತಿ ಯ ಝಂಟುಂ ದಿಂಗಲೇ ।  
ಘೇಂದೃಂ ಘೇಟೋ ಘಾಟೋ ಭಟ್ಟುನಕಿಟಿ ಇನಂ ದುಙ್ ॥

ಘದುಗದುಕಿಟಮಟನಮ್ ।  
ಅಸ್ಯ ವಾದ್ಯಮ್ ।  
ಆವಿದ್ಧಕರಣಯುಕ್ತೋ ದ್ವ್ಯಂಗಃ ಸ್ಯಾದೇಕಪ್ರವೃತ್ತೌ ವಾ ।  
ಅಲ್ಪವ್ಯಂಜನಧಾತುರ್ವಾದ್ಯವಿಧಿರ್ವಕ್ತ್ರಪಾಣೌ ತು ॥೯೭॥

ದ್ವಿಕಲೇ ಮದ್ರಕೇ ಯತ್ತು ಶಮ್ಯಾತಾಲಾದಿಪಾತಮ್ ।  
ತತ್ಸರ್ವಂ ವಕ್ತ್ರಪಾಣೌ ತು ಕಾರ್ಯಮಷ್ಟಕಲಾನ್ವಿತಮ್ ॥೯೮॥

ತಸ್ಯಾಧಸ್ತಾತ್ ಪುನಃ ಕಾರ್ಯಂ ಪಂಚಪಾಣಿಚತುಷ್ಟಯಮ್ ।  
ವಕ್ತ್ರಪಾಣೇರಯಂ ತಾಲೋ ಮುಖಪ್ರತಿಮುಖಾಶ್ರಯಃ ॥೯೯॥

ಅಥ ಸಂಖೋಟನಾ ।  
ಗುರುಣೀ ಲಘೂನ್ಯಥಾಷ್ಟೌ ದೀರ್ಘಂ ದ್ವಿಗುಣಂ ತಥಾ ಚ ಕರ್ತವ್ಯಮ್ ।  
ಲಘುದೀರ್ಘೇ ಲಘು ಚ ಪುನಶ್ಚತುರ್ಗುಣಂ ಸಂಪ್ರಕರ್ತವ್ಯಮ್ ॥೧೦೦॥

ಪುನರಷ್ಟೌ ಹ್ರಸ್ವಾನಿ ಸ್ಯುರಿಹ ತಥಾ ನೈಧನಂ ಚ ಕರ್ತವ್ಯಮ್ ।  
ಸಂಖೋಟನವಸ್ತುವಿಧೌ ಹ್ರಸ್ವಗುರುವಿಧಿಃ ಸಮುದ್ದಿಷ್ಟಃ ॥೧೦೧॥

ಸಂಖೋಟನಾಯಾ ಉದಾಹರಣಂ ಪ್ರಕಲ್ಪ್ಯ ಕೃತಮ್ ।  
ದಿಂಗಲೇ ಜಗತಿ ಯ ವಲತಿ ಕತೇಚಾತಿಚಾತಿಝ ಲಘು ಚಝಲ ಪಶುಪತಿಚಾ ।  
ಅಸ್ಯಾ ವಾದ್ಯವಿಧಿಃ ।  
ಅಧಿದಂಡಂ ಹಸ್ತಾಭ್ಯಾಂ ವೀಣಾಂ ವಿನಿಗೃಹ್ಯ ದಕ್ಷಿಣಾಂಗುಲ್ಯಾ ।  
ಅಂಗುಷ್ಠಾಭ್ಯಾಂ ಚ ತಥಾ ಕಾರ್ಯಂ ಸಂಖೋಟನಾವಾದ್ಯಮ್ ॥೧೦೨॥

ಸಂಖೋಟಯೇತ್ ಸ್ವರಂ ವಾದಿನಾ ತು ಸಂವಾದಿನಾ ತಥಾಧಿಬಲಮ್ ।  
ಸಮವಾಯಿಭಿಶ್ಚ ಶೇಷೈರನುವಾದಿಭಿರಲ್ಪಕೈಶ್ಚಾಂಶೈಃ ॥೧೦೩॥

ವಿಸ್ತಾರಚಿತ್ರಕರಣೈರ್ದ್ವಿಸ್ತ್ರಿರ್ವಿನಿವರ್ತಿತೈರ್ದ್ವಿರಭ್ಯಸ್ತೈಃ ।  
ಉಪಚಯಯುಕ್ತೈಃ ಕ್ರಮಶೋ ವದಂತಿ ಸಂಖೋಟನಾವಾದ್ಯಮ್ ।  
ತಾಲೋಽಸ್ಯಾ ಗದಿತಸ್ತಜ್ಜ್ಞೈಃ ಶೀರ್ಷವತ್ ಪಂಚಪಾಣಿನಾ ॥೧೦೪॥

ಅಥ ಪರಿಘಟ್ಟನಾ ।  
ದೀರ್ಘಾಣ್ಯಾದಾವಷ್ಟೌ ಲಘೂನಿ ಕುರ್ಯಾತ್ ಪುನರ್ದ್ವಿಗುಣಿತಾನಿ ।  
ಹ್ರಸ್ವಾನ್ಯಪಿ ಚತ್ವಾರಿ ದ್ವಿಗುಣಾನಿ ಸ್ಯುಃ ಸದೀರ್ಘಾಣಿ ॥೧೦೫॥

ಷೋಡಶ ಲಘೂನಿ ಚ ಸ್ಯುಃ ಸಹ ನಿಧನೇ ಚೈವ ಕಾರ್ಯಾಣಿ ।  
ಏಷ ಪರಿಘಟ್ಟನಾಯಾಂ ಗುರುಲಘುವಸ್ತುಕ್ರಮಃ ಪ್ರೋಕ್ತಃ ॥೧೦೬॥

ಏತಸ್ಯಾಮಪ್ಯುದಾಹರಣಂ ಪ್ರಕಲ್ಪ್ಯ ಕೃತಮ್ ।  
ದಿಂಗಲೇ ದಿಂಗಲೇ ದಿಂಗಲೇ ದಿಂಗಲೇ ಜಗತಿ ಯ ವಲತಿ ಕ ।  
ತಿತಿಝಲಕುಚಝಲದಿಗಿನಿಗಿ ಗಣಪತಿ ಚಾ ।  
ಚಲತಿ ಕ ಗಣಪತಿ ಪಶುಪತಿಸುರಪತಿ ಚಾ ।  
ವಾದ್ಯಂ ಚಾಸ್ಯಾಸ್ತಜ್ಜ್ಞೈಃ ಸೋದ್ವಹನಂ ಹಸ್ತಲಾಘವಾತ್ ಕಾರ್ಯಮ್ ।  
ವ್ಯಂಜನಧಾತುಸಮುತ್ಥಂ ನಾನಾಕರಣಾಶ್ರಯೋಪೇತಮ್ ॥೧೦೭॥

ಸಂಪಿಷ್ಟಕವಚ್ಚಾಸ್ಯಾಸ್ತಾಲಃ ಕರಣೈಸ್ತು ಧಾತುಸಂಯುಕ್ತೈಃ ।  
ಗುರುಲಘುಯೋಗಾದೇವಂ ವಿಹಿತಃ ಕಾರ್ಯೋ ಬುಧೈರ್ನಿತ್ಯಮ್ ॥೧೦೮॥

ಮಾರ್ಗಾಸಾರಿತವಾದ್ಯಂ ವಿಸ್ತಾರಾವಿದ್ಧಕರಣಸಂಯುಕ್ತಮ್ ।  
ಸಕಲೈಃ ಸತಲೈಃ ಕರಣೈರಥ ಗುರುಲಘುಸಂಚಯಶ್ಚಾಯಮ್ ॥೧೦೯॥

ಚತ್ವಾರಿ ಗುರೂಣಿ ಸ್ಯುರ್ಲಘೂನಿ ಚತ್ವಾರಿ ಚ ದ್ವಿಗುಣಿತಾನಿ ।  
ಗುರುಣೀ ಲಘೂನ್ಯಥಾಷ್ಟೌ ಗುರುಣೀ ಚೇತ್ಯೇತತ್ ತ್ರಿಧಾ ಯೋಜ್ಯಮ್ ॥೧೧೦॥

ಅಥವಾ ।  
ಚತ್ವಾರಿ ತು ಗುರೂಣಿ ಸ್ಯುರ್ಹ್ರಸ್ವಾನ್ಯಷ್ಟೌ ಭವಂತಿ ಹಿ ।  
ಗುರುಣೀ ನವ ಹ್ರಸ್ವಾನಿ ದೀರ್ಘಮಂತ್ಯಮಥಾಪಿ ಚ ॥

ಅತ್ರೋದಾಹರಣಮ್ ।  
ದಿಂಗಲೇ ಝಂಟುಂ ಜಗತಿ ಯ ।  
ಥಲಿತಕ ಝಂಟುಂ ತಿತಿ ।  
ಝಲಕುಚ ಝಲತಿತಿಚಾ ।  
ಬಾಲಾಸಾರಿತವಚ್ಚೈವ ತಾಲೋಽಸ್ಯ ಪರಿಕೀರ್ತಿತಃ ॥೧೧೦॥

ಶ್ರವಣಮಧುರಾಣಿ ಲೀಲಾಕೃತಾನ್ಯಭಿಸೃತಪರಿಸೃತಾಂತರಕೃತಾನಿ ।  
ತಾನ್ಯಪ್ಯರ್ಥವಶಾದಿಹ ಕರ್ತವ್ಯಾನಿ ಪ್ರಯೋಗವಿಧೌ ॥೧೧೧॥

ಯಥಾಸಾರಿತಾನಿ ಜ್ಯೇಷ್ಠಮಧ್ಯಕನಿಷ್ಠಾನಿ ತಾಲಪ್ರಮಾಣನಿರ್ದಿಷ್ಟಾನಿ ತಾನಿ
ತಾಲವಿಧಾನೇ ವಕ್ಷ್ಯಾಮಃ ।  
ಏವಮೇತತ್ ಸ್ವರಗತಂ ಜ್ಞೇಯಂ ವೀಣಾಶರೀರಜಮ್ ।  
ವಿಪಂಚೀವಾದ್ಯಯುಕ್ತಾನಿ ಕರಣಾನಿ ನಿಬೋಧತ ॥೧೧೨॥

ರೂಪಂ ಕೃತಂ ಪ್ರತಿಕೃತಂ ಪ್ರತಿಭೇದೋ ರೂಪಶೇಷಮೋಘಶ್ಚ ।  
ಷಷ್ಠೀ ವೈ ಪ್ರತಿಶುಷ್ಕಾ ತ್ವೇವಂ ಜ್ಞೇಯಂ ಕರಣಜಾತಮ್ ॥೧೧೩॥

ವೀಣಾವಾದ್ಯದ್ವಿಗುಣಂ ಗುರುಲಾಘವವಾದನಂ ಭವೇದ್ರೂಪಮ್ ।  
ರೂಪಂ ಪ್ರತಿಭೇದಕೃತಂ ಪ್ರತಿಕೃತಮಿತ್ಯುಚ್ಯತೇ ವಾದ್ಯಮ್ ॥೧೧೪॥

ಯುಗಪತ್ಕೃತೇಽನ್ಯಕರಣಂ ಪ್ರತಿಭೇದೋ ದೀರ್ಘಲಾಘವಕೃತಃ ಸ್ಯಾತ್ ।  
ಕೃತಮೇಕಸ್ಯಾಂ ತಂತ್ರ್ಯಾಂ ಪ್ರತಿಶುಷ್ಕಾ ನಾಮ ವಿಜ್ಞೇಯಾ ॥೧೧೫॥

ವೀಣಾವಾದ್ಯವಿರಾಮೇಽಪ್ಯವಿರತಕರಣಂ ತು ರೂಪಶೇಷಃ ಸ್ಯಾತ್ ।  
ಆವಿದ್ಧಕರಣಯುಕ್ತೋ ಹ್ಯುಪರ್ಯುಪರಿಪಾಣಿಕಸ್ತ್ವೋಘಃ ॥೧೧೬॥

ಕಾರ್ಯಂ ಧ್ರುವಾವಿಧಾನೇ ಪ್ರಾಯೇಣ ಹಿ ಕೋಣವಾದನಂ ತಜ್ಜ್ಞೈಃ ।  
ಸ್ಥಾನಪ್ರಾಪ್ತ್ಯರ್ಥಂ ಚೇದ್ಯತ್ತತ್ರ ಭವೇದಯಂ ನಿಯಮಃ ॥೧೧೭॥

ತಚ್ಚೌಘತುಲ್ಯಕರಣಂ ವಾಚ್ಯಂ ಕಾರ್ಯಂ ವಿಪಂಚ್ಯಾಸ್ತು ।  
ಸಪ್ತತಂತ್ರೀ ಭವೇಚ್ಚಿತ್ರಾ ವಿಪಂಚೀ ತು ಭವೇನ್ನವ ।  
ಕೋಣವಾದನಾ ವಿಪಂಚೀ ಸ್ಯಾಚ್ಚಿತ್ರಾ ಚಾಂಗುಲಿವಾದನಾ ॥೧೧೮॥

ತತವಾದ್ಯವಿಧಾನಮಿದಂ ಸರ್ವಂ ಪ್ರೋಕ್ತಂ ಸಮಾಸಯೋಗೇನ ।  
ವಕ್ಷ್ಯಾಮ್ಯತಶ್ಚ ಭೂಯಃ ಸುಷಿರಾತೋದ್ಯಪ್ರಯೋಗಂ ತು ॥೧೧೯॥

॥ಇತಿ ಭರತೀಯೇ ನಾಟ್ಯಶಾಸ್ತ್ರೇ ತತಾತೋದ್ಯವಿಧಾನಂ ನಾಮ
ಏಕೋನತ್ರಿಂಶತ್ತಮೋಽಧ್ಯಾಯಃ॥

---

[← Previous](chapter_28.md) | [Next →](chapter_30.md)
