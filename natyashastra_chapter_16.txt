ನಾಟ್ಯಶಾಸ್ತ್ರಮ್ ಅಧ್ಯಾಯಃ ೧೬॥ ಶ್ರೀರಸ್ತು ॥

       ಭರತಮುನಿಪ್ರಣೀತಂ ನಾಟ್ಯಶಾಸ್ತ್ರಮ್
            ಅಥ ಷೋಡಶೋಽಧ್ಯಾಯಃ
ವಿಭೂಷಣಂ ಚಾಕ್ಷರಸಂಹತಿಶ್ಚ ಶೋಭಾಭಿಮಾನೌ ಗುಣಕೀರ್ತನಂ ಚ ।
ಪ್ರೋತ್ಸಾಹನೋದಾಹರಣೇ ನಿರುಕ್ತಂ ಗುಣಾನುವಾದೋಽತಿಶಯಶ್ಚ ಹೇತುಃ ॥ ೧॥

ಸಾರೂಪ್ಯಮಿಥ್ಯಾಧ್ಯವಸಾಯಸಿದ್ಧಿ
        ಪದೋಚ್ಚಯಾಕ್ರಂದಮನೋರಥಾಶ್ಚ ।
ಆಖ್ಯಾನಯಾಂಚಾಪ್ರತಿಷೇಧಪೃಚ್ಛಾ
        ದೃಷ್ಟಾಂತನಿರ್ಭಾಸನಸಂಶಯಾಶ್ಚ ॥ ೨॥

ಆಶೀಃ ಪ್ರಿಯೋಕ್ತಿಃ ಕಪಟಃ ಕ್ಷಮಾ ಚ
        ಪ್ರಾಪ್ತಿಶ್ಚ ಪಶ್ಚಾತ್ತಪನಂ ತಥೈವ ।
ಅರ್ಥಾನುವೃತ್ತಿರ್ಹ್ಯುಪಪತ್ತಿಯುಕ್ತೀ
        ಕಾರ್ಯೋಽನುನೀತಿಃ ಪರಿದೇವನಂ ಚ ॥ ೩॥

ಷಟ್ತ್ರಿಂಶದೇತಾನಿ ಹಿ ಲಕ್ಷಣಾನಿ
        ಪ್ರೋಕ್ತಾನಿ ವೈ ಭೂಷಣಸಂಮಿತಾನಿ ।
ಕಾವ್ಯೇಷು ಭಾವಾರ್ಥಗತಾನಿ ತಜ್ಜ್ಞೈಃ
        ಸಮ್ಯಗ್ ಪ್ರಯೋಜ್ಯಾನಿ ಯಥಾರಸಂ ತು ॥ ೪॥

ಅಲಂಕಾರೈರ್ಗುಣೈಶ್ಚೈವ ಬಹುಭಿಃ ಸಮಲಂಕೃತಮ್ ।
ಭೂಷಣೈರಿವ ವಿನ್ಯಸ್ತೈಸ್ತದ್ ಭೂಷಣಮಿತಿ ಸ್ಮೃತಮ್ ॥ ೫॥

ಯತ್ರಾಲ್ಪೈರಕ್ಷರೈಃ ಶ್ಲಿಷ್ಟೈರ್ವಿಚಿತ್ರಮುಪವರ್ಣ್ಯತೇ ।
ತಮಪ್ಯಕ್ಷರಸಂಘಾತಂ ವಿದ್ಯಾಲ್ಲಕ್ಷಣಸಂಜ್ಞಿತಮ್ ॥ ೬॥

ಸಿದ್ಧೈರರ್ಥೈಸ್ಸಮಂ ಕೃತ್ವಾ ಹ್ಯಸಿದ್ಧೋಽರ್ಥಃ ಪ್ರಸಾಧ್ಯತೇ ।
ಯತ್ರ ಶ್ಲಕ್ಷ್ಣವಿಚಿತ್ರಾರ್ಥಾ ಸಾ ಶೋಭೇತ್ಯಭಿಧೀಯತೇ ॥ ೭॥

ಧಾರ್ಯಮಾಣಸ್ತು ಬಹುಭಿರ್ವಚನೈಃ ಕಾರ್ಯಯುಕ್ತಿಭಿಃ ।
ನ ಯಃ ಪರ್ಯವತಿಷ್ಠೇತ ಸೋಽಭಿಮಾನಸ್ತು ಸಂಜ್ಞಿತಃ ॥ ೮॥

ಕೀರ್ತ್ಯಮಾನೈರ್ಗುಣೈರ್ಯತ್ರ ವಿವಿಧಾರ್ಥಸಮುದ್ಭವೈಃ ।
ದೋಷಾ ನ ಪರಿಕಥ್ಯಂತೇ ತಜ್ಜ್ಞೇಯಂ ಗುಣಕೀರ್ತನಮ್ ॥ ೯॥

ಲೋಕೇ ಗುಣಾತಿರಿಕ್ತಾನಾಂ ಬಹೂನಾಂ ಯತ್ರ ನಾಮಭಿಃ ।
ಏಕೋಽಭಿಶಬ್ದ್ಯತೇ ಯಸ್ತು ವಿಜ್ಞೇಯಂ ಗುಣಕೀರ್ತನಮ್ ॥ ೧೦॥

ಉತ್ಸಾಹಜನನೈಃ ಸ್ಪಷ್ಟೈರರ್ಥೈರೋಪಮ್ಯಸಂಶ್ರಯೈಃ ।
ಪ್ರಸಿದ್ಧೈರುಪಗೂಢಂ ಚ ಜ್ಞೇಯಂ ಪ್ರೋತ್ಸಾಹನಂ ಬುಧೈಃ ॥ ೧೧॥

ಯತ್ರೈಕಸ್ಯಾಪಿ ಶಬ್ದಸ್ಯ ದರ್ಶನಾತ್ಸುಬಹೂನ್ಯಪಿ ।
ಯಾಂತಿ ಸಿದ್ಧಿಮನುಕ್ತಾನಿ ತದುದಾಹರಣಂ ಸ್ಮೃತಮ್ ॥ ೧೨॥

ನಿರುಕ್ತಂ ದ್ವಿವಿಧಂ ಪ್ರೋಕ್ತಂ ತಥ್ಯಂ ಚಾತಥ್ಯಮೇವ ವಾ ।
ಸಿದ್ಧಿಪ್ರಸಾಧಿತಂ ತಥ್ಯಮತಥ್ಯಂ ಚಾಪ್ರಸಾಧಿತಮ್ ॥ ೧೩॥

ಗುಣಾನುವಾದೋ ಹೀನಾನಾಮುತ್ತಮೈರುಪಮಾಕೃತಃ ।
ಉತ್ತಮಾರ್ಥವಿಶೇಷೋ ಯಃ ಸ ಚಾಪ್ಯತಿಶಯಃ ಸ್ಮೃತಃ ॥ ೧೪॥

ಬಹೂನಾಂ ಭಾಷಮಾಣಾನಾಮೇಕಸ್ಯಾರ್ಥವಿನಿರ್ಣಯಾತ್ ।
ಸಿದ್ಧೋಪಮಾನವಚನಂ ಹೇತುರಿತ್ಯಭಿಸಂಜ್ಞಿತಃ ॥ ೧೫॥

ಅಪದೇಶಸ್ತು ಪರೋಕ್ಷೋ ಯಸ್ಮಾದುತ್ಪದ್ಯತೇಽನುಕರಣೇನ ।
ಲಕ್ಷಣಸಮಾನಕರಣಾತ್ ಸಾರೂಪ್ಯಂ ತತ್ತು ನಿರ್ದೇಶ್ಯಮ್ ॥ ೧೬॥

ಅಭೂತಪೂರ್ವೈರ್ಯತ್ರಾರ್ಥೈಸ್ತುಲ್ಯಸ್ಯಾರ್ಥಸ್ಯ ನಿರ್ಣಯಃ ।
ಸ ಮಿಥ್ಯಾಧ್ಯವಸಾಯಸ್ತು ಪ್ರೋಚ್ಯತೇ ಕಾವ್ಯಲಕ್ಷಣೇ ॥ ೧೭॥

ಬಹೂನಾಂ ತು ಪ್ರಧಾನಾನಾಂ ಮಧ್ಯೇ ಯನ್ನಾಮ ಕೀರ್ತ್ಯತೇ ।
ಏಕಾರ್ಥಸಾಧನಕೃತಂ ಸಾ ಸಿದ್ಧಿರಿತಿ ಕೀರ್ತ್ಯತೇ ॥ ೧೮॥

ಗುಣೈರ್ಬಹುಭಿರೇಕಾರ್ಥೈಃ ಪದೈರ್ಯಃ ಸಂಪ್ರಶಸ್ಯತೇ ।
ಪದೋಚ್ಚಯಂ ತು ತದ್ವಿದ್ಯಾನ್ನಾನಾರ್ಥಗ್ರಥನಾತ್ಮಕಮ್ ॥ ೧೯॥

ಆತ್ಮಭಾವಮುಪನ್ಯಸ್ಯ ಪರಸಾದೃಶ್ಯಯುಕ್ತಿಭಿಃ ।
ತೀವ್ರಾರ್ಥಭಾಷಣಂ ಯತ್ಸ್ಯಾದಾಕ್ರಂದಃ ಸ ತು ಕೀರ್ತಿತಃ ॥ ೨೦॥

ಹೃದಯಸ್ಥಸ್ಯ ಭಾವಸ್ಯ ಸುಸ್ಪಷ್ಟಾರ್ಥಪ್ರದರ್ಶನಮ್ ।
ಅನ್ಯಾಪದೇಶಕಥನೈರ್ಮನೋರಥ ಇತಿ ಸ್ಮೃತಃ ॥ ೨೧॥

ಅಪೃಷ್ಟೈರಥವಾ ಪೃಷ್ಟೈರ್ನಿರ್ಣಯಃ ಕ್ರಿಯತೇ ತು ಯಃ ।
ಆಖ್ಯಾನಮಿತಿ ತಜ್ಜ್ಞೇಯಂ ಲಕ್ಷಣಂ ನಾಟಕಾಶ್ರಯಮ್ ॥ ೨೨॥

ಆದೌ ಯತ್ಕ್ರೋಧಜನನಮಂತೇ ಹರ್ಷಪ್ರವರ್ಧನಮ್ ।
ಯತ್ತು ಪ್ರಿಯಂ ಪುನರ್ವಾಕ್ಯಂ ಸಾ ಯಾಂಚಾ ಪರಿಕೀರ್ತಿತಾ ॥ ೨೩॥

ಕಾರ್ಯೇಷು ವಿಪರೀತೇಷು ಯದಿ ಕಿಂಚಿತ್ ಪ್ರವರ್ತತೇ ।
ನಿವಾರ್ಯತೇ ಚ ಕಾರ್ಯಜ್ಜ್ಞೈಃ ಪ್ರತಿಷೇಧಃ ಪ್ರಕೀರ್ತಿತಃ ॥ ೨೪॥

ಯತ್ರಾಕಾರೋದ್ಭವೈರ್ವಾಕ್ಯೈರಾತ್ಮಾನಮಥವಾ ಪರಮ್ ।
ಪೃಚ್ಛನ್ನಿವಾಭಿಧತ್ತೇಽರ್ಥಂ ಸಾ ಪೃಚ್ಛೇತ್ಯಭಿಸಂಜ್ಞಿತಾ ॥ ೨೫॥

ವಿದ್ವಾನ್ ಪೂರ್ವೋಪಲಬ್ಧೌ ಯತ್ಸಮತ್ವಮುಪಪಾದಯೇತ್ ।
ನಿದರ್ಶನಕೃತಸ್ತಜ್ಜ್ಞೈಃ ಸ ದೃಷ್ಟಾಂತ ಇತಿ ಸ್ಮೃತಃ ॥ ೨೬॥

ಅನೇಕಯುಕ್ತಿಮದ್ವಾಕ್ಯಮನೇಕಾರ್ಥಪ್ರಸಾಧಕಮ್ ।
ಅನೇಕವಾಕ್ಯಸಂಯುಕ್ತಂ ತನ್ನಿರ್ಭಾಸನಮುಚ್ಯತೇ ॥ ೨೭॥

ಅಪರಿಜ್ಞಾತತತ್ತ್ವಾರ್ಥಂ ಯತ್ರ ವಾಕ್ಯಂ ಸಮಾಪ್ಯತೇ ।
ಸೋಽನೇಕತ್ವಾದ್ವಿಚಾರಾಣಾಂ ಸಂಶಯಃ ಪರಿಕೀರ್ತಿತಃ ॥ ೨೮॥

ಯತ್ರ ಶಾಸ್ತ್ರಾರ್ಥಸಂಪನ್ನಾಂ ಮನೋರಥಸಮುದ್ಭವಾಮ್ ।
ಅಪ್ರಾರ್ಥನೀಯಾಮನ್ಯಾಂ ವಾ ವಿದುಸ್ತಾಮಾಶಿಷಂ ಬುಧಾಃ ॥ ೨೯॥

ಆದೌ ಯತ್ ಕ್ರೋಧಜನನಮಂತೇ ಹರ್ಷಪ್ರವರ್ಧನಮ್ ।
ತತ್ ಪ್ರಿಯಂ ವಚನಂ ಜ್ಞೇಯಮಾಶೀರ್ವಾದಸಮನ್ವಿತಮ್ ॥ ೩೦॥

ಛಲಯುಕ್ತ್ಯಾ ತ್ವನ್ಯೇಷಾಮಭಿಸಂಧಾನಾಭಿಭಾವಕಂಕಪಟಮ್ ।
ದ್ವಿತ್ರಿಪ್ರಯೋಗಯುಕ್ತೋ ವಿಜ್ಞೇಯಃ ಕಪಟಸಂಘಾತಃ ॥ ೩೧॥

ದುರ್ಜನೋದಾಹೃತೈ ರೂಕ್ಷೈಃ ಸಭಾಮಧ್ಯೇಽತಿತಾಡಿತಃ ।
ಅಕ್ರೋಧಃ ಕ್ರೋಧಜನನೈರ್ವಾಕ್ಯೈರ್ಯಃ ಸಾ ಕ್ಷಮಾ ಭವೇತ್ ॥ ೩೨॥

ದೃಷ್ಟ್ವೈವಾವಯವಂ ಕಂಚಿದ್ಭಾವೋ ಯತ್ರಾನುಮೀಯತೇ ।
ಪ್ರಾಪ್ತಿಂ ತಾಮಭಿಜಾನೀಯಾಲ್ಲಕ್ಷಣಂ ನಾಟಕಾಶ್ರಯಮ್ ॥ ೩೩॥

ಅಕಾರ್ಯಂ ಸಹಸಾ ಕೃತ್ವಾಽಕೃತ್ವಾ ಕಾರ್ಯಮಥಾಪಿ ವಾ ।
ಸಂತಾಪೋ ಮನಸೋ ಯಸ್ತು ಪಶ್ಚಾತ್ತಾಪಃ ಪ್ರಕೀರ್ತಿತಃ ॥ ೩೪॥

ಪ್ರಶ್ರಯೇಣಾರ್ಥಸಂಯುಕ್ತಂ ಯತ್ಪರಸ್ಯಾನುವರ್ತನಮ್ ।
ಸ್ನೇಹಾದ್ದಾಕ್ಷಿಣ್ಯಯೋಗಾದ್ವಾ ಸಾನುವೃತ್ತಿಸ್ತು ಸಂಜ್ಞಿತಾ ॥ ೩೫॥

ಪ್ರಾಪ್ತಾನಾಂ ಯತ್ರ ದೋಷಾಣಾಂ ಕ್ರಿಯತೇ ಶಮನಂ ಪುನಃ ।
ಸಾ ಜ್ಞೇಯಾ ಹ್ಯುಪಪತ್ತಿಸ್ತು ಲಕ್ಷಣಂ ನಾಟಕಾಶ್ರಯಮ್ ॥ ೩೬॥

ಸಾಧ್ಯತೇ ಯೋಽರ್ಥಸಂಬಂಧೋ ಮಹದ್ಭಿಃ ಸಮವಾಯತಃ ।
ಪರಸ್ಪರಾನುಕೂಲ್ಯೇನ ಸಾ ಯುಕ್ತಿಃ ಪರಿಕೀರ್ತಿತಾ ॥ ೩೭॥

ಯತ್ರಾಪಸಾರಯನ್ ದೋಷಂ ಗುಣಮರ್ಥೇನ ಯೋಜಯೇತ್ ।
ಗುಣಾಭಿವಾದಂ ದೋಷಾನ್ ವಾ ಕಾರ್ಯಂ ತಲ್ಲಕ್ಷಣಂ ವಿದುಃ ॥ ೩೮॥

ಅಪೂರ್ವಕ್ರೋಧಜನಿತಮಪರಾಧಂ ಪ್ರಮೃಜ್ಯ ಯತ್ ।
ಸೇವಾರ್ಥಂ ಮಧುರಂ ವಾಕ್ಯಮನುನೀತಿಃ ಪ್ರಕೀರ್ತಿತಾ ॥ ೩೯॥

ದೋಷೈರ್ಯದನ್ಯನಾಮೋಕ್ತೈಃ ಪ್ರಸಿದ್ಧಾರ್ಥೈಃ ಪ್ರಯೋಜಯೇತ್ ।
ಅನ್ಯತ್ರಾರ್ಥೇನ ಸಂಬದ್ಧಂ ಜ್ಞೇಯಂ ತತ್ ಪರಿದೇವನಮ್ ॥ ೪೦॥

ಉಪಮಾ ರೂಪಕಂ ಚೈವ ದೀಪಕಂ ಯಮಕಂ ತಥಾ ।
ಅಲಂಕಾರಾಸ್ತು ವಿಜ್ಞೇಯಾ ಚತ್ವಾರೋ ನಾಟಕಾಶ್ರಯಾಃ ॥ ೪೧॥

ಯತ್ಕಿಂಚಿತ್ ಕಾವ್ಯಬಂಧೇಷು ಸಾದೃಶ್ಯೇನೋಪಮೀಯತೇ ।
ಉಪಮಾ ನಾಮ ಸಾ ಜ್ಞೇಯಾ ಗುಣಾಕೃತಿಸಮಾಶ್ರಯಾ ॥ ೪೨॥

ಏಕಸ್ಯೈಕೇನ ಸಾ ಕಾರ್ಯಾ ಹ್ಯನೇಕೇನಾಥವಾ ಪುನಃ ।
ಅನೇಕಸ್ಯ ತಥೈಕೇನ ಬಹೂನಾಂ ಬಹುಭಿಸ್ತಥಾ ॥ ೪೩॥

ತುಲ್ಯಂ ತೇ ಶಶಿನಾ ವಕ್ತ್ರಮಿತ್ಯೇಕೇನೈಕಸಂಶ್ರಯಾ ।
ಶಶಾಂಕವತ್ ಪ್ರಕಾಶಂತೇ ಜ್ಯೋತೀಂಷೀತಿ ಭವೇತ್ತು ಯಾ ॥ ೪೪॥

ಏಕಸ್ಯಾನೇಕವಿಷಯಾ ಸೋಪಮಾ ಪರಿಕೀರ್ತಿತಾ ।
ಶ್ಯೇನಬರ್ಹಿಣಭಾಸಾನಾಂ ತುಲ್ಯಾರ್ಥಮಿತಿ ಯಾ ಭವೇತ್ ॥ ೪೫॥

ಏಕಸ್ಯ ಬಹುಭಿಃ ಸಾಮ್ಯಾದುಪಮಾ ನಾಟಕಾಶ್ರಯಾ ।
ಬಹೂನಾಂ ಬಹುಭಿರ್ಜ್ಞೇಯಾ ಘನಾ ಇವ ಗಜಾ ಇತಿ ॥ ೪೬॥

ಪ್ರಶಂಸಾ ಚೈವ ನಿಂದಾ ಚ ಕಲ್ಪಿತಾ ಸದೃಶೀ ತಥಾ ।
ಯಾ ಕಿಂಚಿತ್ಸದೃಶೀ ಜ್ಞೇಯಾ ಸೋಪಮಾ ಪಂಚಧಾ ಬುಧೈಃ ॥ ೪೭॥

ಪ್ರಶಂಸಾ ಯಥಾ -
ದೃಷ್ಟ್ವಾ ತು ತಾಂ ವಿಶಾಲಾಕ್ಷೀಂ ತುತೋಷ ಮನುಜಾಧಿಪಃ ।
ಮುನಿಭಿಃ ಸಾಧಿತಾಂ ಕೃಚ್ಛ್ರಾತ್ ಸಿದ್ಧಿಂ ಮೂರ್ತಿಮತೀಮಿವ ॥ ೪೮॥

ನಿಂದಾ ಯಥಾ -
ಸಾ ತಂ ಸರ್ವಗುಣೈರ್ಹೀನಂ ಸಸ್ವಜೇ ಕರ್ಕಶಚ್ಛವಿಮ್ ।
ವನೇ ಕಂಟಕಿನಂ ವಲ್ಲೀ ದಾವದಗ್ಧಮಿವ ದ್ರುಮಮ್ ॥ ೪೯॥

ಕಲ್ಪಿತಾ ಯಥಾ -
ಕ್ಷರಂತೋ ದಾನಸಲಿಲಂ ಲಾಲಾಮಂಥರಗಾಮಿನಃ ।
ಮತಂಗಜಾ ವಿರಾಜಂತೇ ಜಂಗಮಾ ಇವ ಪರ್ವತಾಃ ॥ ೫೦॥

ಸದೃಶೀ ಯಥಾ -
ಯತ್ತ್ವಯಾದ್ಯ ಕೃತಂ ಕರ್ಮ ಪರಿಚಿತ್ತಾನುರೋಧಿನಾ ।
ಸದೃಶಂ ತತ್ತವೈವ ಸ್ಯಾದತಿಮಾನುಷಕರ್ಮಣಃ ॥ ೫೧॥

ಕಿಂಚಿತ್ಸದೃಶೀ ಯಥಾ -
ಸಂಪೂರ್ಣಚಂದ್ರವದನಾ ನೀಲೋತ್ಪಲದಲೇಕ್ಷಣಾ ।
ಮತ್ತಮಾತಂಗಗಮನಾ ಸಂಪ್ರಾಪ್ತೇಯಂ ಸಖೀ ಮಮ ॥ ೫೨॥

ಉಪಮಾಯಾ ಬುಧೈರೇತೇ ಭೇದಾ ಜ್ಞೇಯಾಃ ಸಮಾಸತಃ ।
ಶೇಷಾ ಯೇ ಲಕ್ಷಣೈರ್ನೋಕ್ತಾಸ್ತೇ ಗ್ರಾಹ್ಯಾಃ ಕಾವ್ಯಲೋಕತಃ ॥ ೫೩॥

ನಾನಾಧಿಕರಣಾರ್ಥಾನಾಂ ಶಬ್ದಾನಾಂ ಸಂಪ್ರದೀಪಕಮ್ ।
ಏಕವಾಕ್ಯೇನ ಸಂಯುಕ್ತಂ ತದ್ದೀಪಕಮುಚ್ಯತೇ ॥ ೫೪॥

ಪ್ರಸೃತಂ ಮಧುರಂ ಚಾಪಿ ಗುಣೈಃ ಸರ್ವೈರಲಂಕೃತಮ್ ।
ಕಾವ್ಯೇ ಯನ್ನಾಟಕೇ ವಿಪ್ರಾಸ್ತದ್ದೀಪಕಮಿತಿ ಸ್ಮೃತಮ್ ॥ ೫೫॥

  ಯಥಾ - ಸರಾಂಸಿ ಹಂಸೈಃ ಕುಸುಮೈಶ್ಚ ವೃಕ್ಷಾ
      ಮತ್ತೈರ್ದ್ವಿರೇಫೈಶ್ಚ ಸರೋರುಹಾಣಿ ।
ಗೋಷ್ಠೀಭಿರುದ್ಯಾನವನಾನಿ ಚೈವ
      ತಸ್ಮಿನ್ನಶೂನ್ಯಾನಿ ಸದಾ ಕ್ರಿಯಂತೇ ॥ ೫೬॥

ಸ್ವವಿಕಲ್ಪೇನ ರಚಿತಂ ತುಲ್ಯಾವಯವಲಕ್ಷಣಮ್ ।
ಕಿಂಚಿತ್ಸಾದೃಶ್ಯಸಂಪನ್ನಂ ಯದ್ರೂಪಂ ರೂಪಕಂ ತು ತತ್ ॥ ೫೭॥

ನಾನಾದ್ರವ್ಯಾನುರಾಗಾದ್ಯೈರ್ಯದೌಪಮ್ಯಗುಣಾಶ್ರಯಮ್ ।
ರೂಪನಿರ್ವರ್ಣನಾಯುಕ್ತಂ ತದ್ರೂಪಕಮಿತಿ ಸ್ಮೃತಮ್ ॥ ೫೮॥

  ಯಥಾ - ಪದ್ಮಾನನಾಸ್ತಾಃ ಕುಮುದಪ್ರಹಾಸಾ ವಿಕಾಸಿನೀಲೋತ್ಪಲಚಾರುನೇತ್ರಾಃ ।
ವಾಪೀಸ್ತ್ರಿಯೋ ಹಂಸಕುಲೈರ್ನಃ
ಸ್ವನದ್ಭಿರ್ವಿರೇಜುರನ್ಯೋನ್ಯಮಿವಾಹ್ವಯಂತ್ಯಃ ॥ ೫೯॥

ಶಬ್ದಾಭ್ಯಾಸಸ್ತು ಯಮಕಂ ಪದಾದಿಷು ವಿಕಲ್ಪಿತಮ್ ।
ವಿಶೇಷದರ್ಶನಂಚಾಸ್ಯ ಗದತೋ ಮೇ ನಿಬೋಧತ ॥ ೬೦॥

ಪಾದಾಂತಯಮಕಂ ಚೈವ ಕಾಂಚೀಯಮಕಮೇವ ಚ ।
ಸಮುದ್ಗಯಮಕಂ ಚೈವ ವಿಕ್ರಾಂತಯಮಕಂ ತಥಾ ॥ ೬೧॥

ಯಮಕಂ ಚಕ್ರವಾಲಂ ಚ ಸಂದಷ್ಟಯಮಕಂ ತಥಾ ।
ಪದಾದಿಯಮಕಂಚೈವ ಹ್ಯಾಮ್ರೇಡಿತಮಥಾಪಿ ಚ ॥ ೬೨॥

ಚತುರ್ವ್ಯವಸಿತಂಚೈವ ಮಾಲಾಯಮಕಮೇವ ಚ ।
ಏತಾದೃಶವಿಧಂ ಜ್ಞೇಯಂ ಯಮಕಂ ನಾಟಕಾಶ್ರಯಮ್ ॥ ೬೩॥

ಚತುರ್ಣಾಂ ಯತ್ರ ಪಾದಾನಾಮಂತೇ ಸ್ಯಾತ್ಸಮಮಕ್ಷರಮ್ ।
ತದ್ವೈ ಪಾದಾಂತಯಮಕಂ ವಿಜ್ಞೇಯಂ ನಾಮತೋ ಯಥಾ ॥ ೬೪॥

ದಿನಕ್ಷಯಾತ್ ಸಂಹೃತರಶ್ಮಿಮಂಡಲಂ
      ದಿವೀವ ಲಗ್ನಂ ತಪನೀಯಮಂಡಲಮ್ ।
ವಿಭಾತಿ ತಾಮ್ರಂ ದಿವಿ ಸೂರ್ಯಮಂಡಲಂ
      ಯಥಾ ತರುಣ್ಯಾಃ ಸ್ತನಭಾರಮಂಡಲಮ್ ॥ ೬೫॥

ಲೋಕಾನಾಂ ಪ್ರಭವಿಷ್ಣುರ್ದೈತ್ಯೇಂದ್ರಗದಾನಿಪಾತನಸಹಿಷ್ಣುಃ ।
ಜಯತಿ ಸುರದೈತ್ಯಜಿಷ್ಣುರ್ಭಗವಾನಸುರವರಮಥನಕಾರೀ ವಿಷ್ಣುಃ ॥ ೬೬॥

ಪಾದಸ್ಯಾಂತೇ ತಥಾ ಚಾದೌ ಸ್ಯಾತಾಂ ಯತ್ರ ಸಮೇ ಪದೇ ।
ತತ್ಕಾಂಚೀಯಮಕಂ ಚೈವ ವಿಜ್ಞೇಯಂ ಸೂರಿಭಿರ್ಯಥಾ ॥ ೬೭॥

ಯಾಮಂ ಯಾಮಂ ಚಂದ್ರವತೀನಾಂ ದ್ರವತೀನಾಂ
      ವ್ಯಕ್ತಾವ್ಯಕ್ತಾ ಸಾರಜನೀನಾಂ ರಜನೀನಾಮ್ ।
ಫುಲ್ಲೇ ಫುಲ್ಲೇ ಸಂಭ್ರಮರೇ ವಾಭ್ರಮರೇ ವಾ
      ರಾಮಾ ರಾಮಾ ವಿಸ್ಮಯತೇ ಚ ಸ್ಮಯತೇ ಚ ॥ ೬೮॥

ಅರ್ಧೇನೈಕೇನ ಯದ್ವೃತ್ತಂ ಸರ್ವಮೇವ ಸಮಾಪ್ಯತೇ ।
ಸಮುದ್ಗಯಮಕಂ ನಾಮ ತಜ್ಜ್ಞೇಯಂ ಪಂಡಿತೈರ್ಯಥಾ ॥ ೬೯॥

ಕೇತಕೀಕುಸುಮಪಾಂಡುರದಂತಃ
      ಶೋಭತೇ ಪ್ರವರಕಾನನಹಸ್ತೀ ।
ಕೇತಕೀಕುಸುಮಪಾಂಡುರದಂತಃ
      ಶೋಭತೇ ಪ್ರವರಕಾನನಹಸ್ತೀ ॥ ೭೦॥

ಏಕೈಕಂ ಪಾದಮುತ್ಕ್ರಮ್ಯ ದ್ವೌ ಪಾದೌ ಸದೃಶೌ ಯದಿ ।
ವಿಕ್ರಾಂತಯಮಕಂ ನಾಮ ತದ್ವಿಜ್ಞೇಯಮಿದಂ ಯಥಾ ॥ ೭೧॥

ಸ ಪೂರ್ವಂ ವಾರಣೋ ಭೂತ್ವಾ ದ್ವಿಶೃಂಗ ಇವ ಪರ್ವತಃ ।
ಅಭವದ್ದಂತವೈಕಲ್ಯಾದ್ವಿಶೃಂಗ ಇವ ಪರ್ವತಃ ॥ ೭೨॥

ಪೂರ್ವಸ್ಯಾಂತೇನ ಪಾದಸ್ಯ ಪರಸ್ಯಾದಿರ್ಯದಾ ಸಮಃ ।
ಚಕ್ರವಚ್ಚಕ್ರವಾಲಂ ತು ವಿಜ್ಞೇಯಂ ನಾಮತೋ ಯಥಾ ॥ ೭೩॥

ತುಲ್ಯಾತ್ಪಾದದ್ವಯಾದಂತ್ಯಾದೇಕೇನಾದಿರ್ಯದಾ ಸಮಃ ।
ಸರ್ವತ್ರ ಚಕ್ರವಾಲಂತು ತದ್ವಿಜ್ಞೇಯಂ ಬುಧೈರ್ಯಥಾ ॥ ೭೪॥

ಶೈಲಾ ಯಥಾ ಶತ್ರುಭಿರಾಹತಾ ಹತಾ
      ಹತಾಶ್ಚ ಭೂಯಸ್ತ್ವನುಪುಂಖಪುಂಖಗೈಃ ।
ಖಗೈಶ್ಚ ಸರ್ವೈರ್ಯುಧಿ ಸಂಚಿತಾಶ್ಚಿತಾ-
      ಶ್ಚಿತಾಧಿರೂಢಾ ನಿಹಿತಾಸ್ತಲೈಸ್ತಲೈಃ ॥ ೭೫॥

ಆದೌ ದ್ವೌ ಯತ್ರ ಪಾದೌ ತು ಭವೇತಾಮಕ್ಷರೇ ಸಮೌ ।
ಸಂದಷ್ಟಯಮಕಂ ನಾಮ ವಿಜ್ಞೇಯಂ ತದ್ಬುಧೈರ್ಯಥಾ ॥ ೭೬॥

ಪಶ್ಯ ಪಶ್ಯ ರಮಣಸ್ಯ ಮೇ ಗುಣಾನ್
      ಯೇನ ಯೇನ ವಶಗಾಂ ಕರೋತಿ ಮಾಮ್ ।
ಯೇನ ಯೇನ ಹಿ ಸಮೇತಿ ದರ್ಶನಂ
      ತೇನ ತೇನ ವಶಗಾಂ ಕರೋತಿ ಮಾಮ್ ॥ ೭೭॥

ಆದೌ ಪಾದಸ್ಯ ತು ಯತ್ರ ಸ್ಯಾತ್ ಸಮಾವೇಶಃ ಸಮಾಕ್ಷರಃ ।
ಪಾದಾದಿಯಮಕಂ ನಾಮ ತದ್ವಿಜ್ಞೇಯಂ ಬುಧೈರ್ಯಥಾ ॥ ೭೮॥

ವಿಷ್ಣುಃ ಸೃಜತಿ ಭೂತಾನಿ ವಿಷ್ಣುಃ ಸಂಹರತೇ ಪ್ರಜಾಃ ।
ವಿಷ್ಣುಃ ಪ್ರಸೂತೇ ತ್ರೈಲೋಕ್ಯಂ ವಿಷ್ಣುರ್ಲೋಕಾಧಿದೈವತಮ್ ॥ ೭೯॥

ಪಾದಸ್ಯಾಂತಂ ಪದಂ ಯತ್ರ ದ್ವಿರ್ದ್ವಿರೇಕಮಿಹೋಚ್ಯತೇ ।
ಜ್ಞೇಯಮಾಮ್ರೇಡಿತಂ ನಾಮ ಯಮಕಂ ತತ್ರ ಸೂರಿಭಿಃ ॥ ೮೦॥

ವಿಜೃಂಭಿತಂ ನಿಃಶ್ವಸಿತಂ ಮುಹುರ್ಮುಹುಃ
      ಕಥಂ ವಿಧೇಯಂ ಸ್ಮರಣಂ ಪದೇ ಪದೇ ।
ಯಥಾ ಚ ತೇ ಧ್ಯಾನಮಿದಂ ಪುನಃ ಪುನ-
      ರ್ಧುವಂಗತಾ ತೇ ರಜನೀ ವಿನಾ ವಿನಾ ॥ ೮೧॥

ಸರ್ವೇ ಪಾದಾಃ ಸಮಾ ಯತ್ರ ಭವಂತಿ ನಿಯತಾಕ್ಷರಾಃ ।
ಚತುರ್ವ್ಯವಸಿತಂ ನಾಮ ತದ್ವಿಜ್ಞೇಯಂ ಬುಧೈರ್ಯಥಾ ॥ ೮೨॥

ವಾರಣಾನಾಮಯಮೇವ ಕಾಲೋ
      ವಾರಣಾನಾಮಯಮೇವ ಕಾಲಃ ।
ವಾರಣಾನಾಮಯಮೇವ ಕಾಲೋ
      ವಾರಣಾನಾಮಯಮೇವ ಕಾಲಃ ॥ ೮೩॥

ನಾನಾರೂಪೈಃ ಸ್ವರೈರ್ಯುಕ್ತಂ ಯತ್ರೈಕಂ ವ್ಯಂಜನಂ ಭವೇತ್ ।
ತನ್ಮಾಲಾಯಮಕಂ ನಾಮ ವಿಜ್ಞೇಯಂ ಪಂಡಿತೈರ್ಯಥಾ ॥ ೮೪॥

ಲಲೀ ಬಲೀ ಹಲೀ ಮಾಲೀ ಖೇಲೀ ಮಾಲೀ ಸಲೀ ಜಲೀ ।
ಖಲೋ ಬಲೋಽಬಲೋ ಮಾಲೀ ಮುಸಲೀ ತ್ವಾಭಿರಕ್ಷತು ॥ ೮೫॥

ಅಸೌ ಹಿ ರಾಮಾ ರತಿವಿಗ್ರಹಪ್ರಿಯಾ
      ರಹಃಪ್ರಗಲ್ಭಾ ರಮಣಂ ಮನೋಗತಮ್ ।
ರತೇನ ರಾತ್ರಿಂ ರಮಯೇತ್ ಪರೇಣ ವಾ
      ನ ಚೇದುದೇಷ್ಯತ್ತರುಣಃ ಪರೋ ರಿಪುಃ ॥ ೮೬॥

ನ ಪುಷ್ಕರಾಕ್ಷಃ ಕ್ಷತಜೋಕ್ಷಿತಾಕ್ಷಃ ಕ್ಷರತ್ಕ್ಷತೇವ್ಯಃ
ಕ್ಷತಜಂದುರೀಕ್ಷಃ ।
ಕ್ಷತೈರ್ಗವಾಕ್ಷೈರಿವ ಸಂವೃತಾಜ್ಞಃ ಸಾಕ್ಷಾತ್
ಸಹಸ್ರಾಕ್ಷ ಇವಾವಭಾತಿ ॥ ೮೭॥

ಏಭಿರರ್ಥಕ್ರಿಯಾಪೇಕ್ಷೈಃ ಕಾರ್ಯಂ ಕಾವ್ಯಂ ತು ಲಕ್ಷಣೈಃ ।
ಅತಃ ಪರಂ ಪ್ರವಕ್ಷ್ಯಾಮಿ ಕಾವ್ಯೇ ದೋಷಾನ್ ಗುಣಾಂಸ್ತಥಾ ॥ ೮೮॥

ಗೂಢಾರ್ಥಮರ್ಥಾಂತರಮರ್ಥಹೀನಂ
      ಭಿನ್ನಾರ್ಥಮೇಕಾರ್ಥಮಭಿಪ್ಲುತಾರ್ಥಮ್ ।
ನ್ಯಾಯಾವಪೇತಂ ವಿಷಮಂ ವಿಸಂಧಿ
      ಶಬ್ದಚ್ಯುತಂ ವೈ ದಶ ಕಾವ್ಯದೋಷಾಃ ॥ ೮೯॥

ಪರ್ಯಾಯಶಬ್ದಾಭಿಹತಂ ಗೂಢಾರ್ಥಮಭಿಸಂಜ್ಞಿತಮ್ ।
ಅವರ್ಣ್ಯಂ ವರ್ಣ್ಯತೇ ಯತ್ರ ತದರ್ಥಾಂತರಮಿಷ್ಯತೇ ॥ ೯೦॥

ಅರ್ಥಹೀನಂ ತ್ವಸಂಬದ್ಧಂ ಸಾವಶೇಷಾರ್ಥಮೇವ ಚ ।
ಭಿನ್ನಾರ್ಥಮಭಿವಿಜ್ಞೇಯಮಸಭ್ಯಂ ಗ್ರಾಮ್ಯಮೇವ ಚ ॥ ೯೧॥

ವಿವಕ್ಷಿತೋಽನ್ಯ ಏವಾರ್ಥೋ ಯತ್ರಾನ್ಯಾರ್ಥೇನ ಭಿದ್ಯತೇ ।
ಭಿನ್ನಾರ್ಥಂ ತದಪಿ ಪ್ರಾಹುಃ ಕಾವ್ಯಂ ಕಾವ್ಯವಿಚಕ್ಷಣಾಃ ॥ ೯೨॥

ಅವಿಶೇಷಾಭಿಧಾನಂ ಯತ್ ತದೇಕಾರ್ಥಮಿತಿ ಸ್ಮೃತಮ್ ।
ಅಭಿಪ್ಲುತಾರ್ಥಂ ವಿಜ್ಞೇಯಂ ಯತ್ ಪದೇನ ಸಮಸ್ಯತೇ ॥ ೯೩॥

ನ್ಯಾಯಾದಪೇತಂ ವಿಜ್ಞೇಯಂ ಪ್ರಮಾಣಪರಿವರ್ಜಿತಮ್ ।
ವೃತ್ತಭೇದೋ ಭವೇದ್ಯತ್ರ ವಿಷಮಂ ನಾಮ ತದ್ಭವೇತ್ ॥ ೯೪॥

ಅನುಪಶಿಷ್ಟಶಬ್ದಂ ಯತ್ ತದ್ವಿಸಂಧೀತಿ ಕೀರ್ತಿತಮ್ ।
ಶಬ್ದಚ್ಯುತಂಚ ವಿಜ್ಞೇಯಮಶಬ್ದಸ್ವರಯೋಜನಾತ್ ॥ ೯೫॥

ಏತೇ ದೋಷಾಸ್ತು ವಿಜ್ಞೇಯಾಃ ಸೂರಿಭಿರ್ನಾಟಕಾಶ್ರಯಾಃ ।
ಗುಣಾ ವಿಪರ್ಯಯಾದೇಷಾಂ ಮಾಧುರ್ಯೌದಾರ್ಯಲಕ್ಷಣಾಃ ॥ ೯೬॥

ಶ್ಲೇಷಃ ಪ್ರಸಾದಃ ಸಮತಾಸಮಾಧಿರ್ಮಾಧುರ್ಯಮೋಜಃ ಪದಸೌಕುಮಾರ್ಯಮ್ ।
ಅರ್ಥಸ್ಯ ಚ ವ್ಯಕ್ತಿರುದಾರತಾ ಚ ಕಾಂತಿಶ್ಚ ಕಾವ್ಯಸ್ಯ ಗುಣಾ ದಶೈತೇ ॥ ೯೭॥

ಈಪ್ಸಿತೇನಾರ್ಥಜಾತೇನ ಸಂಬದ್ಧಾನಾಂ ಪರಸ್ಪರಮ್ ।
ಶ್ಲಿಷ್ಟತಾ ಯಾ ಪದಾನಾಂ ಹಿ ಶ್ಲೇಷ ಇತ್ಯಭಿಧೀಯತೇ ॥ ೯೮॥

ವಿಚಾರಗಹನಂ ಯತ್ಸ್ಯಾತ್ ಸ್ಫುಟಂಚೈವ ಸ್ವಭಾವತಃ ।
ಸ್ವತಃ ಸುಪ್ರತಿಬದ್ಧಂಚ ಶ್ಲಿಷ್ಟಂ ತತ್ ಪರಿಕೀರ್ತ್ಯತೇ ॥ ೯೯॥

ಅಪ್ಯನುಕ್ತೋ ಬುಧೈರ್ಯತ್ರ ಶಬ್ದೋಽರ್ಥೋ ವಾ ಪ್ರತೀಯತೇ ।
ಸುಖಶಬ್ದಾರ್ಥಸಂಯೋಗಾತ್ ಪ್ರಸಾದಃ ಪರಿಕೀರ್ತ್ಯತೇ ॥ ೧೦೦॥

ನಾತಿಚೂರ್ಣಪದೈರ್ಯುಕ್ತಾ ನ ಚ ವ್ಯರ್ಥಾಭಿದಾಯಿಭಿಃ ।
ದುರ್ಬೋಧನೈಶ್ಚ ನ ಕೃತಾ ಸಮತ್ವಾತ್ ಸಮತಾ ಮತಾ ॥ ೧೦೧॥

ಅನ್ಯೋನ್ಯಸದೃಶಾ ಯತ್ರ ತಥಾ ಹ್ಯನ್ಯೋನ್ಯಭೂಷಣಾಃ ।
ಅಲಂಕಾರಾ ಗುಣಾಶ್ಚೈವ ಸಮಾಃ ಸ್ಯುಃ ಸಮತಾಂ ಮತಾಃ ॥ ೧೦೨॥

ಅಭಿಯುಕ್ತೈರ್ವಿಶೇಷಸ್ತು ಯೋಽರ್ಥಸ್ಯೇಹೋಪಲಕ್ಷ್ಯತೇ ।
ತೇನ ಚಾರ್ಥೇನ ಸಂಪನ್ನಃ ಸಮಾಧಿಃ ಪರಿಕೀರ್ತ್ಯತೇ ॥ ೧೦೩॥

ಉಪಮಾಸ್ವಿಹ ದೃಷ್ಟಾನಾಮರ್ಥಾನಾಂ ಯತ್ನತಸ್ತಥಾ ।
ಪ್ರಾಪ್ತಾನಾಂ ಚಾತಿಸಂಕ್ಷೇಪಾತ್ ಸಮಾಧಿರ್ನಿರ್ಣಯೋ ಯತಃ ॥ ೧೦೪॥

ಬಹುಶೋ ಯಚ್ಛ್ರುತಂ ವಾಕ್ಯಮುಕ್ತಂ ವಾಪಿ ಪುನಃ ಪುನಃ ।
ನೋದ್ವೇಜಯತಿ ಯಸ್ಮಾದ್ಧಿ ತನ್ಮಾಧುರ್ಯಮಿತಿ ಸ್ಮೃತಮ್ ॥ ೧೦೫॥

ಸಮಾಸವದ್ಭಿರ್ವಿವಿಧೈರ್ವಿಚಿತ್ರೈಶ್ಚ ಪದೈರ್ಯುತಮ್ ।
ಸಾನುಸ್ವಾರೈರುದಾರೈಶ್ಚ ತದೋಜಃ ಪರಿಕೀರ್ತ್ಯತೇ ॥ ೧೦೬॥

ಅವಗೀತೋಽಪಿ ಹೀನೋಽಪಿ ಸ್ಯಾದುದಾತ್ತಾವಭಾಸಕಃ ।
ಯತ್ರ ಶಬ್ದಾರ್ಥಸಂಪತ್ತಿಸ್ತದೋಜಃ ಪರಿಕೀರ್ತಿತಮ್ ॥ ೧೦೭॥

ಸುಖಪ್ರಯೋಜ್ಯೈರ್ಯಚ್ಛಬ್ದೈರ್ಯುಕ್ತಂ ಸುಶ್ಲಿಷ್ಟಸಂಧಿಭಿಃ ।
ಸುಕುಮಾರಾರ್ಥಸಂಯುಕ್ತಂ ಸೌಕುಮಾರ್ಯಂ ತದುಚ್ಯತೇ ॥ ೧೦೮॥

ಸುಪ್ರಸಿದ್ಧಾಭಿಧಾನಾ ತು ಲೋಕಕರ್ಮವ್ಯವಸ್ಥಿತಾ ।
ಯಾ ಕ್ರಿಯಾ ಕ್ರಿಯತೇ ಕಾವ್ಯೇ ಸಾರ್ಥವ್ಯಕ್ತಿಃ ಪ್ರತೀಯತೇ ॥ ೧೦೯॥

ಯಸ್ಯಾರ್ಥಾನುಪ್ರವೇಶೇನ ಮನಸಾ ಪರಿಕಲ್ಪ್ಯತೇ ।
ಅನಂತರಂ ಪ್ರಯೋಗಸ್ತು ಸಾಽರ್ಥವ್ಯಕ್ತಿರುದಾಹೃತಾ ॥ ೧೧೦॥

ದಿವ್ಯಭಾವಪರೀತಂ ಯಚ್ಛೃಂಗಾರಾದ್ಭುತಯೋಜಿತಮ್ ।
ಅನೇಕಭಾವಸಂಯುಕ್ತಮುದಾರತ್ವಂ ಪ್ರಕೀರ್ತಿತಮ್ ॥ ೧೧೧॥

ಅನೇಕಾರ್ಥವಿಶೇಷೈರ್ಯತ್ ಸೂಕ್ತೈಃ ಸೌಷ್ಠವಸಂಯುತೈಃ ।
ಉಪೇತಮತಿಚಿತ್ರಾರ್ಥೈಃ ಉದಾತ್ತಂ ತಚ್ಚ ಕೀರ್ತ್ಯತೇ ॥ ೧೧೨॥

ಯನ್ಮನಶ್ಶ್ರೋತ್ರವಿಷಯಮಾಹ್ಲಾದಯತಿ ಹೀಂದುವತ್ ।
ಲೀಲಾದ್ಯರ್ಥೋಪಪನ್ನಾಂ ವಾ ತಾಂ ಕಾಂತಿಂ ಕವಯೋ ವಿದುಃ ॥ ೧೧೩॥

ಯೋ ಮನಶ್ಶ್ರೋತ್ರವಿಷಯಃ ಪ್ರಸಾದಜನಕೋ ಭವೇತ್ ।
ಶಬ್ದಬಂಧಃ ಪ್ರಯೋಗೇಣ ಸ ಕಾಂತ ಇತಿ ಭಣ್ಯತೇ ॥ ೧೧೪॥

ಏವಮೇತೇ ಹ್ಯಲಂಕಾರಾ ಗುಣಾ ದೋಷಾಶ್ಚ ಕೀರ್ತಿತಾಃ ।
ಪ್ರಯೋಗಮೇಷಾಂ ಚ ಪುನರ್ವಕ್ಷ್ಯಾಮಿ ರಸಸಂಶ್ರಯಮ್ ॥ ೧೧೫॥

ಲಘ್ವಕ್ಷರಪ್ರಾಯಕೃತಮುಪಮಾರೂಪಕಾಶ್ರಯಮ್ ।
ಕಾವ್ಯಂ ಕಾರ್ಯಂ ತು ನಾಟ್ಯಜ್ಞೈಃ ವೀರರೌದ್ರಾದ್ಭುತಾಶ್ರಯಮ್ ॥ ೧೧೬॥

ಗುರ್ವಕ್ಷರಪ್ರಾಯಕೃತಂ ಬೀಭತ್ಸೇ ಕರುಣೇ ತಥಾ ।
ಕದಾಚಿದ್ರೌದ್ರವೀರಾಭ್ಯಾಂ ಯದಾಘರ್ಷಣಜಂ ಭವೇತ್ ॥ ೧೧೭॥

ರೂಪದೀಪಕಸಂಯುಕ್ತಮಾರ್ಯಾವೃತ್ತಸಮಾಶ್ರಯಮ್ ।
ಶೃಂಗಾರೇ ಚ ರಸೇ ವೀರೇ ಕಾವ್ಯಂ ಸ್ಯಾನ್ನಾಟಕಾಶ್ರಯಮ್ ॥ ೧೧೮॥

ಉತ್ತರೋತ್ತರಸಂಯುಕ್ತಂ ವೀರೇ ಕಾವ್ಯಂ ತು ಯದ್ಭವೇತ್ ।
ಜಗತ್ಯತಿಜಗತ್ಯಾಂ ವಾ ಸಂಕೃತ್ಯಾಂ ವಾಪಿ ತದ್ಭವೇತ್ ॥ ೧೧೯॥

ತಥೈವ ಯುದ್ಧಸಂಫೇಟಾ ಉತ್ಕೃತ್ಯಾಂ ಸಂಪ್ರಕೀರ್ತಿತೌ ।
ಕರುಣೇ ಶಕ್ವರೀ ಜ್ಞೇಯಾ ತಥೈವಾತಿಧೃತಿರ್ಭವೇತ್ ॥ ೧೨೦॥

ಯದ್ವೀರೇ ಕೀರ್ತಿತಂ ಚ್ಛಂದಃ ತದ್ರೌದ್ರೇಽಪಿ ಪ್ರಯೋಜಯೇತ್ ।
ಶೇಷಾಣಾಮರ್ಥಯೋಗೇನ ಚ್ಛಂದಃ ಕಾರ್ಯಃ ಪ್ರಯೋಕ್ತೃಭಿಃ ॥ ೧೨೧॥

ಯಚ್ಛಂದಃ ಪೂರ್ವಮುದ್ದಿಷ್ಟಂ ವಿಷಮಾರ್ಧಸಮೇ ಸಮಮ್ ।
ಉದಾರಮಧುರೈಃ ಶಬ್ದೈಸ್ತತ್ಕಾರ್ಯಂ ತು ರಸಾನುಗಮ್ ॥ ೧೨೨॥

ಶಬ್ದಾನುದಾರಮಧುರಾನ್ ಪ್ರಮದಾಭಿಧೇಯಾನ್
      ನಾಟ್ಯಾಶ್ರಯೇಷು ಕೃತಿಷು ಪ್ರಯಯೇತ ಕರ್ತುಮ್ ।
ತೈರ್ಭೂಷಿತಾ ಬಹು ವಿಭಾಂತಿ ಹಿ ಕಾವ್ಯಬಂಧಾಃ
      ಪದ್ಮಾಕರಾ ವಿಕಸಿತಾ ಇವ ರಾಜಹಂಸೈಃ ॥ ೧೨೩॥

ತ್ರಿವಿಧಂ ಹ್ಯಕ್ಷರಂ ಕಾರ್ಯಂ ಕವಿಭಿರ್ನಾಟಕಾಶ್ರಯಮ್ ।
ಹ್ರಸ್ವಂ ದೀರ್ಘಂ ಪ್ಲುತಂಚೈವ ರಸಭಾವವಿಭಾವಕಮ್ ॥ ೧೨೪॥

ಏಕಮಾತ್ರಂ ಭವೇದ್ ಹ್ರಸ್ವಂ ದ್ವಿಮಾತ್ರಂ ದೀರ್ಘಮಿಷ್ಯತೇ ।
ಪ್ಲುತಂ ಚೈವ ತ್ರಿಮಾತ್ರಂ ಸ್ಯಾದಕ್ಷರಂ ಸ್ವರಯೋಜನಾತ್ ॥ ೧೨೫॥

ಸ್ಮೃತೇ ಚಾಸೂಯಿತೇ ಚೈವ ತಥಾ ಚ ಪರಿದೇವಿತೇ ।
ಪಠತಾಂ ಬ್ರಾಹ್ಮಣಾನಾಂಚ ಪ್ಲುತಮಕ್ಷರಮಿಷ್ಯತೇ ॥ ೧೨೬॥

ಅಕಾರಸ್ತು ಸ್ಮೃತೇ ಕಾರ್ಯಂ ಊಕಾರಶ್ಚಾಪ್ಯಸೂಯಿತೇ ।
ಪರಿದೇವಿತೇ ತು ಹಾಕಾರ ಓಂಕಾರೋಽಧ್ಯಯನೇ ತಥಾ ॥ ೧೨೭॥

ಹ್ರಸ್ವದೀರ್ಘಪ್ಲುತಾನೀಹ ಯಥಾಭಾವಂ ಯಥಾರಸಮ್ ।
ಕಾವ್ಯಯೋಗೇಷು ಸರ್ವೇಷು ಹ್ಯಕ್ಷರಾಣಿ ಪ್ರಯೋಜಯೇತ್ ॥ ೧೨೮॥

ಚೇಕ್ರೀಡಿತಪ್ರಭೃತಿಭಿರ್ವಿಕೃತೈಸ್ತು ಶಬ್ದೈಃ
      ಯುಕ್ತಾ ನ ಭಾಂತಿ ಲಲಿತಾ ಭರತಪ್ರಯೋಗಾಃ ।
ಯಜ್ಞಕ್ರಿಯೇವ ರುರುಚರ್ಮಧುರೈಃ ಕೃತಾಕ್ತೈಃ
      ವೇಶ್ಯಾ ದ್ವಿಜೈರಿವ ಕಮಂಡಲುದಂಡಹಸ್ತೈಃ ॥ ೧೨೯॥

ಮೃದುಲಲಿತಪದಾರ್ಥಂ ಗೂಢಶಬ್ದಾರ್ಥಹೀನಂ
      ಬುಧಜನಸುಖಭೋಗ್ಯಂ ಯುಕ್ತಿಮನ್ನೃತ್ತಯೋಗ್ಯಮ್ ।
ಬಹುರಸಕೃತಮಾರ್ಗಂ ಸಂಧಿಸಂಧಾನಯುಕ್ತಂ
      ಭವತಿ ಜಗತಿ ಯೋಗ್ಯಂ ನಾಟಕಂ ಪ್ರೇಕ್ಷಕಾಣಾಮ್ ॥ ೧೩೦॥

                ಅನುಬಂಧಃ
ಭೂಷಣಾಕ್ಷರಸಂಘಾತೌ ಶೋಭೋದಾಹರಣೇ ತಥಾ ।
ಹೇತುಸಂಶಯದೃಷ್ಟಾಂತಾಃ ಪ್ರಾಪ್ತಾಭಿಪ್ರಾಯ ಏವ ಚ ॥ ೧೩೧॥

ನಿದರ್ಶನಂ ನಿರುಕ್ತಂ ಚ ಸಿದ್ಧಿಶ್ಚಾಥ ವಿಶೇಷಣಮ್ ।
ಗುಣಾತಿಪಾತಾತಿಶಯೌ ತುಲ್ಯತರ್ಕಃ ಪದೋಚ್ಚಯಃ ॥ ೧೩೨॥

ದೃಷ್ಟಂ ಚೈವೋಪದಿಷ್ಟಂ ಚ ವಿಚಾರಸ್ತದ್ವಿಪರ್ಯಯಃ ।
ಭ್ರಂಶಶ್ಚಾನುನಯೋ ಮಾಲಾ ದಾಕ್ಷಿಣ್ಯಂ ಗರ್ಹಣಂ ತಥಾ ॥ ೧೩೩॥

ಅರ್ಥಾಪತ್ತಿಃ ಪ್ರಸಿದ್ಧಿಶ್ಚ ಪೃಚ್ಛಾ ಸಾರೂಪ್ಯಮೇವ ಚ ।
ಮನೋರಥಶ್ಚ ಲೇಶಶ್ಚ ಕ್ಷೋಭೋಽಥ ಗುಣಕೀರ್ತನಮ್ ॥ ೧೩೪॥

ಜ್ಞೇಯಾನ್ಯನುಕ್ತಸಿದ್ಧಿಶ್ಚ ಪ್ರಿಯಂ ವಚನಮೇವ ಚ ।
ಷಟ್ತ್ರಿಂಶಲ್ಲಕ್ಷಣಾನ್ಯೇವ ಕಾವ್ಯಬಂಧೇಷು ನಿರ್ದಿಶೇತ್ ॥ ೧೩೫॥

ಅಲಂಕಾರೈರ್ಗುಣೈಶ್ಚೈವ ಬಹುಭಿಃ ಸಮಲಂಕೃತಮ್ ।
ಭೂಷಣೈರಿವ ಚಿತ್ರಾರ್ಥೈಸ್ತದ್ ಭೂಷಣಮಿತಿ ಸ್ಮೃತಮ್ ॥ ೧೩೬॥

ಯತ್ರಾಲ್ಪೈರಕ್ಷರೈಃ ಶ್ಲಿಷ್ಟೈರ್ವಿಚಿತ್ರಮುಪವರ್ಣ್ಯತೇ ।
ತಮಪ್ಯಕ್ಷರಸಂಘಾತಂ ವಿದ್ಯಾಲ್ಲಕ್ಷಣಸಂಜ್ಞಿತಮ್ ॥ ೧೩೭॥

ಸಿದ್ಧೈರರ್ಥೈಃ ಸಮಂ ಕೃತ್ವಾ ಹ್ಯಸಿದ್ಧೋಽರ್ಥಃ ಪ್ರಯುಜ್ಯತೇ ।
ಯತ್ರ ಶ್ಲಿಷ್ಟಾ ವಿಚಿತ್ರಾರ್ಥಾ ಸಾ ಶೋಭೇತ್ಯಭಿಧೀಯತೇ ॥ ೧೩೮॥

ಯತ್ರ ತುಲ್ಯಾರ್ಥಯುಕ್ತೇನ ವಾಕ್ಯೇನಾಭಿಪ್ರದರ್ಶನಾತ್ ।
ಸಾಧ್ಯಂತೇ ನಿಪುಣೈರರ್ಥಾಸ್ತದುದಾಹರಣಂ ಸ್ಮೃತಮ್ ॥ ೧೩೯॥

ಯತ್ ಪ್ರಯೋಜನಸಾಮರ್ಥ್ಯಾತ್ ವಾಕ್ಯಮಿಷ್ಟಾರ್ಥಸಾಧಕಮ್ ।
ಸಮಾಸೋಕ್ತಂ ಮನೋಗ್ರಾಹಿ ಸ ಹೇತುರಿತಿ ಸಂಜ್ಞಿತಃ ॥ ೧೪೦॥

ಅಪರಿಜ್ಞಾತತತ್ತ್ವಾರ್ಥಂ ವಾಕ್ಯಂ ಯತ್ರ ಸಮಾಪ್ಯತೇ ।
ಅನೇಕತ್ವಾದ್ವಿಚಾರಾಣಾಂ ಸ ಸಂಶಯ ಇತಿ ಸ್ಮೃತಃ ॥ ೧೪೧॥

ಸರ್ವಲೋಕಮನೋಗ್ರಾಹಿ ಯಸ್ತು ಪಕ್ಷಾರ್ಥಸಾಧಕಃ ।
ಹೇತೋರ್ನಿದರ್ಶನಕೃತಃ ಸ ದೃಷ್ಟಾಂತ ಇತಿ ಸ್ಮೃತಃ ॥ ೧೪೨॥

ದೃಷ್ಟ್ವೈವಾವಯವಾನ್ ಕಾಂಶ್ಚಿದ್ ಭಾವೋ ಯತ್ರಾನುಮೀಯತೇ ।
ಪ್ರಾಪ್ತಿಂ ತಾಮಪಿ ಜಾನೀಯಾಲ್ಲಕ್ಷಣಂ ನಾಟಕಾಶ್ರಯಮ್ ॥ ೧೪೩॥

ಅಭೂತಪೂರ್ವೋ ಯೋಽಪ್ಯರ್ಥಃ ಸಾದೃಶ್ಯಾತ್ಪರಿಕಲ್ಪಿತಃ ।
ಲೋಕಸ್ಯ ಹೃದಯಗ್ರಾಹೀ ಸೋಽಭಿಪ್ರಾಯ ಇತಿ ಸ್ಮೃತಃ ॥ ೧೪೪॥

ಯತ್ರಾರ್ಥಾನಾಂ ಪ್ರಸಿದ್ಧಾನಾಂ ಕ್ರಿಯತೇ ಪರಿಕೀರ್ತನಮ್ ।
ಪರಾಪೇಕ್ಷಾದ್ಯುದಾಸಾರ್ಥಂ ತನ್ನಿದರ್ಶನಮುಚ್ಯತೇ ॥ ೧೪೫॥

ನಿರವದ್ಯಸ್ಯ ವಾಕ್ಯಸ್ಯ ಪೂರ್ವೋಕ್ತಾರ್ಥಪ್ರಸಿದ್ಧಯೇ ।
ಯದುಚ್ಯತೇ ತು ವಚನಂ ನಿರುಕ್ತಂ ತದುದಾಹೃತಮ್ ॥ ೧೪೬॥

ಬಹೂನಾಂ ಚ ಪ್ರಧಾನಾನಾಂ ನಾಮ ಯತ್ರಾಭಿಕೀರ್ತ್ಯತೇ ।
ಅಭಿಪ್ರೇತಾರ್ಥಸಿದ್ಧ್ಯರ್ಥಂ ಸಾ ಸಿದ್ಧಿರಭಿಧೀಯತೇ ॥ ೧೪೭॥

ಸಿದ್ಧಾನ್ ಬಹೂನ್ ಪ್ರಧಾನಾರ್ಥಾನ್ ಉಕ್ತ್ವಾ ಯತ್ರ ಪ್ರಯುಜ್ಯತೇ ।
ವಿಶೇಷಯುಕ್ತಂ ವಚನಂ ವಿಜ್ಞೇಯಂ ತದ್ವಿಶೇಷಣಮ್ ॥ ೧೪೮॥

ಗುಣಾಭಿಧಾನೈರ್ವಿವಿಧೈರ್ವಿಪರೀತಾರ್ಥಯೋಜಿತೈಃ ।
ಗುಣಾತಿಪಾತೋ ಮಧುರೈರ್ನಿಷ್ಠುರಾರ್ಥೈರ್ಭವೇದಥ ॥ ೧೪೯॥

ಬಹೂನ್ ಗುಣಾನ್ ಕೀರ್ತಯಿತ್ವಾ ಸಾಮಾನ್ಯಜನಸಂಭವಾನ್ ।
ವಿಶೇಷಃ ಕೀರ್ತ್ಯತೇ ಯಸ್ತು ಜ್ಞೇಯಃ ಸೋಽತಿಶಯೋ ಬುಧೈಃ ॥ ೧೫೦॥

ರೂಪಕೈರುಪಸಾಭಿರ್ವಾ ತುಲ್ಯಾರ್ಥೈಃ ಸುಪ್ರಯೋಜಿತೈಃ ।
ಅಪ್ರತ್ಯಕ್ಷಾರ್ಥಸಂಸ್ಪರ್ಶಸ್ತುಲ್ಯತರ್ಕಃ ಪ್ರಕೀರ್ತಿತಃ ॥ ೧೫೧॥

ಬಹೂನಾಂ ಚ ಪ್ರಯುಕ್ತಾನಾಂ ಪದಾನಾಂ ಬಹುಭಿಃ ಪದೈಃ ।
ಉಚ್ಚಯಃ ಸದೃಶಾರ್ಥೋ ಯಃ ಸ ವಿಜ್ಞೇಯಃ ಪದೋಚ್ಚಯಃ ॥ ೧೫೨॥

ಯಥಾದೇಶಂ ಯಥಾಕಾಲಂ ಯಥಾರೂಪಂ ಚ ವರ್ಣ್ಯತೇ ।
ಯತ್ಪ್ರತ್ಯಕ್ಷಂ ಪರೋಕ್ಷಂ ವಾ ದೃಷ್ಟಂ ತದ್ವರ್ಣತೋಽಪಿ ವಾ ॥ ೧೫೩॥

ಪರಿಗೃಹ್ಯ ತು ಶಾಸ್ತ್ರಾರ್ಥಂ ಯದ್ವಾಕ್ಯಮಭಿಧೀಯತೇ ।
ವಿದ್ವನ್ಮನೋಹರಂ ಸ್ವಂತಮುಪದಿಷ್ಟಂ ತದುಚ್ಯತೇ ॥ ೧೫೪॥

ಪೂರ್ವಾಶಯಸಮಾನಾರ್ಥೈರಪ್ರತ್ಯಕ್ಷಾರ್ಥಸಾಧನೈಃ ।
ಅನೇಕೋಪಾಧಿಸಂಯುಕ್ತೋ ವಿಚಾರಃ ಪರಿಕೀರ್ತಿತಃ ॥ ೧೫೫॥

ವಿಚಾರಸ್ಯಾನ್ಯಥಾಭಾವಸ್ತಥಾ ದೃಷ್ಟೋಪದಿಷ್ಟಯೋಃ ।
ಸಂದೇಹಾತ್ಕಲ್ಪ್ಯತೇ ಯಸ್ತು ಸ ವಿಜ್ಞೇಯೋ ವಿಪರ್ಯಯಃ ॥ ೧೫೬॥

ವಾಚ್ಯಮರ್ಥಂ ಪರಿತ್ಯಜ್ಯ ದೃಷ್ಟಾದಿಭಿರನೇಕಧಾ ।
ಅನ್ಯಸ್ಮಿನ್ನೇವ ಪತನಾದಿಹ ಭ್ರಂಶಃ ಸ ಇಷ್ಯತೇ ॥ ೧೫೭॥

ಉಭಯೋಃ ಪ್ರೀತಿಜನನೋ ವಿರುದ್ಧಾಭಿನಿವಿಷ್ಟಯೋಃ ।
ಅರ್ಥಸ್ಯ ಸಾಧಕಶ್ಚೈವ ವಿಜ್ಞೇಯೋಽನುನಯೋ ಬುಧೈಃ ॥ ೧೫೮॥

ಈಪ್ಸಿತಾರ್ಥಪ್ರಸಿದ್ಧ್ಯರ್ಥಂ ಕೀರ್ತ್ಯತೇ ಯತ್ರ ಸೂರಿಭಿಃ ।
ಪ್ರಯೋಜನಾನ್ಯನೇಕಾನಿ ಸಾ ಮಾಲೇತ್ಯಭಿಸಂಜ್ಞಿತಾ ॥ ೧೫೯॥

ಹೃಷ್ಟೈಃ ಪ್ರಸನ್ನವದನೈರ್ಯತ್ಪರಸ್ಯಾನುವರ್ತನಮ್ ।
ಕ್ರಿಯತೇ ವಾಕ್ಯಚೇಷ್ಟಾಭಿಸ್ತದ್ದಾಕ್ಷಿಣ್ಯಮಿತಿ ಸ್ಮೃತಮ್ ॥ ೧೬೦॥

ಯತ್ರ ಸಂಕೀರ್ತಯನ್ ದೋಷಂ ಗುಣಮರ್ಥೇನ ದರ್ಶಯೇತ್ ।
ಗುಣಾತಿಪಾತಾದ್ ದೋಷಾದ್ವಾ ಗರ್ಹಣಂ ನಾಮ ತದ್ಭವೇತ್ ॥ ೧೬೧॥

ಅರ್ಥಾಂತರಸ್ಯ ಕಥನೇ ಯತ್ರಾನ್ಯೋಽರ್ಥಃ ಪ್ರತೀಯತೇ ।
ವಾಕ್ಯಮಾಧುರ್ಯಸಂಪನ್ನಾ ಸಾರ್ಥಾಪತ್ತಿರುದಾಹೃತಾ ॥ ೧೬೨॥

ವಾಕ್ಯೈಃ ಸಾತಿಶಯೈರುಕ್ತಾ ವಾಕ್ಯಾರ್ಥಸ್ಯ ಪ್ರಸಾಧಕೈಃ ।
ಲೋಕಪ್ರಸಿದ್ಧೈರ್ಬಹುಭಿಃ ಪ್ರಸಿದ್ಧಿರಿತಿ ಕೀರ್ತಿತಾ ॥ ೧೬೩॥

ಯತ್ರಾಕಾರೋದ್ಭವೈರ್ವಾಕ್ಯೈರಾತ್ಮಾನಮಥವಾ ಪರಮ್ ।
ಪೃಚ್ಛ್ಯತೇ ಚಾಭಿಧತ್ತೇಽರ್ಥಂ ಸಾ ಪೃಚ್ಛೇತ್ಯಭಿಸಂಜ್ಞಿತಾ ॥ ೧೬೪॥

ದೃಷ್ಟಶ್ರುತಾನುಭೂತಾರ್ಥಕಥನಾದಿಸಮುದ್ಭವಮ್ ।
ಸಾದೃಶ್ಯಂ ಕ್ಷೋಭಜನನಂ ಸಾರೂಪ್ಯಮಿತಿ ಸಂಜ್ಞಿತಮ್ ॥ ೧೬೫॥

ಹೃದಯಸ್ಥಸ್ಯ ವಾಕ್ಯಸ್ಯ ಗೂಢಾರ್ಥಸ್ಯ ವಿಭಾವಕಮ್ ।
ಅನ್ಯಾಪದೇಶೈಃ ಕಥನಂ ಮನೋರಥ ಇತಿ ಸ್ಮೃತಃ ॥ ೧೬೬॥

ಯದ್ವಾಕ್ಯಂ ವಾಕ್ಯಕುಶಲೈರುಪಾಯೇನಾಭಿಧೀಯತೇ ।
ಸದೃಶಾರ್ಥಾಭಿನಿಷ್ಪತ್ತ್ಯಾಃ ಸ ಲೇಶ ಇತಿ ಕೀರ್ತಿತಃ ॥ ೧೬೭॥

ಪರದೋಷೈರ್ವಿಚಿತ್ರಾರ್ಥೈರ್ಯತ್ರಾತ್ಮಾ ಪರಿಕೀರ್ತ್ಯತೇ ।
ಅದೃಷ್ಟೋಽಪ್ಯನ್ಯೋಽಪಿ ವಾ ಕಶ್ಚಿತ್ ಸ ತು ಕ್ಷೋಭ ಇತಿ ಸ್ಮೃತಃ ॥ ೧೬೮॥

ಲೋಕೇ ಗುಣಾತಿರಿಕ್ತಾನಾಂ ಗುಣಾನಾಂ ಯತ್ರ ನಾಮಭಿಃ ।
ಏಕೋಽಪಿ ಶಬ್ದ್ಯತೇ ತತ್ತು ವಿಜ್ಞೇಯಂ ಗುಣಕೀರ್ತನಮ್ ॥ ೧೬೯॥

ಪ್ರಸ್ತಾವೇನೈವ ಶೇಷೋಽರ್ಥಃ ಕೃತ್ಸ್ನೋ ಯತ್ರ ಪ್ರತೀಯತೇ ।
ವಚನೇನ ವಿನಾನುಕ್ತಸಿದ್ಧಿಃ ಸಾ ಪರಿಕೀರ್ತಿತಾ ॥ ೧೭೦॥

ಯತ್ಪ್ರಸನ್ನೇನ ಮನಸಾ ಪೂಜ್ಯಂ ಪೂಜಯಿತುಂ ವಚಃ ।
ಹೃಷ್ಟಪ್ರಕಾಶನಾರ್ಥಂ ತು ಸಾ ಪ್ರಿಯೋಕ್ತಿರುದಾಹೃತಾ ॥ ೧೭೧॥

ಏತಾನಿ ಕಾವ್ಯಸ್ಯ ಚ ಲಕ್ಷಣಾನಿ
      ಷಟ್ತ್ರಿಂಶದುದ್ದೇಶನಿದರ್ಶನಾನಿ ।
ಪ್ರಬಂಧಶೋಭಾಕರಣಾನಿ ತಜ್ಜ್ಞೈಃ
      ಸಮ್ಯಕ್ ಪ್ರಯೋಜ್ಯಾನಿ ರಸಾಯನಾನಿ ॥ ೧೭೨॥

ಇತಿ ಭರತೀಯೇ ನಾಟ್ಯಶಾಸ್ತ್ರೇ ವಾಗಭಿನಯೇ
ಕಾವ್ಯಲಕ್ಷಣೋ ನಾಮ ಷೋಡಶೋಽಧ್ಯಾಯಃ ।
